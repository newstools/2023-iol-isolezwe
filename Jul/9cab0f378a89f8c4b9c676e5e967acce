KUBOSHWE abalisa ababili ngokubulawa kwekhansela nokudlwengulwa kwentombi yalo esigamekweni esenzeke ngeSonto, eDutywa. Kuthiwa uMzikayise Saki oneminyaka engu-45 ubehamba nentombi yakhe eneminyaka engu-28 ngesikhathi behlaselwa entathakusa ngeSonto. “Ikhansela belihamba nentombi yalo bebuya ethaveni eseKwarini endaweni yaseNgxakaxa A/A beya ekhaya ngesikhathi behlaselwa ngo-3 entathakusa ngeSonto,” kusho uCol Priscilla Naidu okhulumela amaphoyisa ase-Eastern Cape. USaki obeyikhansela kule ndawo uklinywe waze wafa, kanti intombi yakhe iyiswe endaweni eseduze nenkundla yezemidlalo lapho idlwengulwe khona. Kuboshwe abasolwa ababili ngalesi sehlakalo. “Abasolwa ababili abaneminyaka engu-27 no28 baboshiwe babekwa amacala okubulala nokudlwengula,” kuqhubeka uNaidu.