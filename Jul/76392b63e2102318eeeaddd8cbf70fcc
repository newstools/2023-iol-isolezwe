LITHUNUKE amanxeba asaphola emindenini eyalahlekelwa amalungu ayo ngezikhathi zezibhelu iqophamlando labemishwalense, i-The Unrest, elethulwe KwaMashu.  Abomshwalense iSouth African Special Risk Insurance Association (Sasria) benze leli qophamlando kulandela ukuthi izibhelu zango-2021, zashiya kukhalwa ezindaweni eziningi okubalwa naleli lokishi. Leli qophamlando elingamaminithi angaphezu kuka-20, liveza izehlakalo zezibhelu nomonakalo kusukela ngesikhathi uMengameli Cyril Ramaphosa, ebikela izwe ngezehlakalo nomonakalo owenzekile, kuze kube yilapho abeSasria bevela bekhuluma ngokuthi umonakalo owadaleka wababiza imali engaphezu kwezigidi ezinguR32 billion. Leli qophamlando belibukelwe wumphakathi waKwaMashu okokuqala izolo ehholo Kwa-G, kanti bekukhona abaholi bomphakathi nemindeni eyalahlekelwa yizihlobo zayo. Omunye wemindeni ebikhona, uNksz Samkelisiwe Hlongwane, uthe walahlekelwa umfowabo uMnuz Sbongakonke Hlongwane owayeyimenenja ezitolo zaKwaMashu, e-Bridge City. “Ngicishe ngangeza ukuzobuka ngoba ukucabanga ngaleziya zinsuku kungiphatha kabi. Ukubuka leli qophamlando kungivusele usizi, ngivele ngakhumbula ukuthi ubhuti wami wayebhekene nobunzima bokuba phakathi kothuthuva ngoba esebenza ezitolo nokuthi sasisaba njengomndeni ukuthi aye emsebenzini kodwa wayewuthanda umsebenzi wakhe,” kusho uNksz Hlongwane. Uthe impilo ayizange ibelula ngoba washona ngenxa yesifo sofuba emuva kwesikhathi kuphele izibhelu. “Akazange agule, wavukwa isifo sofuba washonela emtholampilo. Emuva kwalokhu, kwabanzima kithina nonina wengane yakhe ngoba uyena owayesebenza, mina ngiphelelwe umsebenzi,” kusho yena. Oyimenenja yabezinhlaka ezihlukene kaSasria, uMnuz Muzi Dladla, uthe bakhethe ukuvakashela umphakathi waKwaMashu kuqala ngoba iwona abawuvakashela kuqala ngesikhathi kunezibhelu ukuzobona umonakalo eBridge City nokuthi bazi ukuthi umonakalo waba mngakanani. “Ukuza kwethu KwaMashu sifuna ukuthi kube nokuxhumana kuthina nomphakathi ukuze sikwazi ukukhuluma nabo nangesikhathi uma kungase kube nezinye izibhelu ngelinye ilanga.  “Sifisa ukuthi abantu bazi kabanzi ngomshwalense ukuthi awubizi ngendlela abacabanga ngayo futhi bazi ukuthi imishwalense ejwayelekile ayifinyeleli ekuvikeleni izimo ezinjena,” kusho yena. Umphathi weSasria, uMnuz Mpumi Tyikwe, uthe leli qophamlando kulindeleke ukuthi livele kwithelevishini maduze.