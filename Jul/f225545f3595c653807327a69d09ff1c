IHLEHLELE impelasonto ezayo ingqungquthela yophiko lwabesifazane lwe-ANC, obekumele iqale kusuka ngoLwesihlanu. Le ngqungquthela ye-ANC Women’ League, isizongena kusuka ngoJulayi 21 kuya kuJulayi 23, eNasrec eGoli. Umgqugquzeli wophiko lwesikhashana lethimba le-ANCWL, uNksz Baleka Mbete, uthe babone ukuthi ihlehle le ngqungquthela ebizoqala ngoJulayi 14 kuya kuJulayi 16 ngoba kudingeka balungise izikhalazo ezivelile. Uthe abafuni ukutatazela wathi bafuna ukwenza izinto ngendlela. “Asifuni ukuthi kube nezikhalazo yingakho sinqume ukuthi ingqungquthela ihlehle. Sinqume ukuthi sidinga elinye isonto ukuze silungise izinkinga ukuze kuthi kushaya usuku lwengqungquthela zibe sezilungisiwe.”  Uthe balalele zonke izikhalazo zamalungu. Kuvele ukuthi abalelwa ku-2 700 amagatsha azothamela le ngqungquthela. Lolu phiko lunamagatsha angu-2980 kanti kudingeka u-70% wawo ukuze iqale ingqungquthela. Kwenzeka lokhu nje emasontweni ambalwa edlule kukhethwe ngaphandle kokuphikiswa abaholi bophiko lwentsha lwale nhlangano.