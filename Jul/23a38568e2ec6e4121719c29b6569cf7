KUMENYWA abantu besilisa ukuba bafike ngobuningi babo emhlanganweni wokudodisana. Ibandla iSt John’s Apostolic Faith Mission ngoLwesihlanu nangoMgqibelo lihlele umhlangano wabantu besilisa. Lolu hlelo lwezinsuku ezimbili luzoba semagcekeni aleli bandla esigcemeni sakwaD KwaMashu. Ngokusho kukaVictor Mthembu ongumgqugquzeli womhlangano, kubalulekile ukuthi amadoda ahlanganyele ndawonye ukudingida izihloko nezinto ezahlukene ezenzeka emphakathini ezithinta amadoda ngqo. “Umhlangano uvuleleke kuwona wonke umuntu wesilisa kusukela eminyakeni engu-18 kuya phezulu. Sihlose ngawo ukudodisana nokukhulisana ngezinto ezihlukene ezenzeka emphakathini,” kusho uMthembu. Uthe usuku lokuqala lomhlangano okunguLwesihlanu kusukela ngo-9 ekuseni kuzobe kukhulunywa ngqo namadoda akholwayo. “Sihlele ukuxoxisana kabanzi namadoda akholwayo mayelana nezinto ezithinta ukuziphatha kwekholwa, izinkonzo ezihanjwa ngamadoda akholwayo nokunye,” kuqhubeka yena. UMthembu uthe kumenywe izikhulumi ezahlukene njengoMnuz Xolani Qwabe njengoba kuzobe kudingidwa izihloko ezahlukene zokwakhana.