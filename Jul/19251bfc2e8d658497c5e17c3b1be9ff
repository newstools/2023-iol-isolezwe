LITHEMBISA ukulwela ukumeleleka kwesibhuda ezikhundleni ezibalulekile kwi-ANC ilungu lesiShayamthetho saKwaZulu-Natal, elingenele umjaho wokuhola i-ANC Women's League (ANCWL) KwaZulu-Natal. UNkk Phumzile Mbatha-Cele, igama lakhe eliphakanyiselwe kwesikasihlalo we-ANCWL KwaZulu-Natal, uthe sesifikile isikhathi sokuthi abantu besifazane baphathe izikhundla ezibalulekile kwi-ANC. Ukusho lokhu ngesikhathi enengxoxo neSolezwe, lapho ebekhuluma khona ngezinhlelo zakhe. “Abantu besifazane kufanele bameleleke ngokulingana nabesilisa njengoba kusho umthetho we-ANC. Lokhu sifuna ukuthi kuqale ebuholini bamagatsha. Asifuni ukuthi abantu besifazane bagcine ngokuqokelwa ezikhundleni zamaphini.  “Uma ubuka njengamanje ebuholi be-ANC KwaZulu-Natal, ezikhundleni eziphezulu sinephini likasihlalo kuphela (uNksz Nomagugu Simelane). Okwethu njengamanje ukuthi simeseke lona okhona kodwa bese senza isiqiniseko sokuthi engqungqutheleni elandelayo abantu besifazane baba baningi abaqokelwa ezikhundleni eziphezulu.” UNkk Mbatha-Cele uthe ukubona kuzokuba lula ukuthi abantu besifazane baqokelwe ezikhundleni kwi-ANC ngoba vele bayiningi. “Uma uya emihlanganweni yamagatsha ufica u-70% kungabantu besifazane kodwa ekugcineni kukhethwe umuntu wesilisa. Uma sike sabumbana njengabantu besifazane sizokwazi ukuqokelwa ezikhundleni,” kusho uNkk Mbatha-Cele. Uthe lo mbhidlango wokufuna ukuthi isibhuda simeleleke kwi-ANC bazowuqala uma sekwenziwa uhlu lwabazomela inhlangano ePhalamende nakwisiShayamthetho saKwaZulu-Natal. Lolu hlu luzokwenziwa ngaphambi kokhetho lwangonyaka ozayo, abakulona ibona abazomela i-ANC ePhalamende nasesiShayamthetho sesifundazwe emva kokhetho. Ukuphakanyiswa kwamagama abazongenela umbango wezikhundla kuvalwe ngenyanga eyedlule, kanti kulindeleke ukuthi ubuholi obusha baKwaZulu-Natal, bukhethwe emva kwengqungquthela kazwelonke yalolu phiko ekulenyanga. UNkk Mbatha-Cele uthe umkhankaso wakhe uthole ukweseka kuzo zonke izifunda zaKwaZulu-Natal. Ohlwini lwabaholi ahambisana nabo kuvela ilungu lesigungu esiphezulu kuMasipala waseMsunduzi, uNksz Zanele Ngcobo, ophakanyiselwa kwesephini likasihlalo, nemeya yoMasipala waseMdoni, uNksz Sibongile Khathi, ophakanyiselwe kwesikamgcinimafa. Kuphinde kuvele igama likaSomlomo woMasipala waseMandeni, uNksz Phindile Sishi, ophakanyiselwe kwesikanobhala. UNkk Mbatha-Cele uthe unomlando omude ekulweleni abantu besifazane njengoba eseke waphatha izikhundla ezahlukene ezisebenzisana nabantu besifazane. Njengamanje uNkk Mbatha-Cele ungusihlalo wekomiti leQuality of Life esiShayamthetho sesifundazwe. Uke waba iphini likasihlalo we-ANC kwisifunda iMusa Kubheka, futhi uke waba imeya yoMasipala waseNewcastle.