UMPHAKATHI ukhala ngokuthi isiphenduke inkundla yokubulawa kwabantu  indawo yaKwaSikhemelele, KwaMhlabuyalingana okungcwatshwa kuyo masonto onke ngenxa yesibhamu. Kamuva kudutshulwe kwabulawa usomabhizinisi odumile okuthiwa uvukelwe amadoda angaziwa KwaMakwakwa, ehamba ngemoto. Usomabhizinisi onezitolo KwaSikhemelele, uMnuz Maxon Chirwa (52) kubikwa ukuthi udutshulwe washona ngoLwesihlanu ntambama. Kuthiwa abahlaseli abamlalele unyendle bebedubula umlime bebhekise emotweni yakhe bezitshela ukuthi uyabaleka kanti izogcina iphaphalazile. Kuvela ukuthi le moto ishayise umuntu ona-54 washona yaze yabhajwa endaweni okuwashwa kuyona izimoto isifahlake yaphela ngaphambili. Kubikwa ukuthi kudubuleke nomunye umuntu kulesi sehlakalo ophuthunyiswe esibhedlela kungozi makhaza. Usihlalo wohlaka olulwa nobugebengu  iCommunity Policing Forum (CPF), esifundeni uMkhanyakude, uMnuz Xolani Zikhali, uthe kusukela kuqale u-2023 njalo ngesonto kuba khona abashonayo kule ndawo. UZikhali uthe abantu bebekade besathokozela ukuba khona kwamaphoyisa kazwelonke alwa nokwebiwa kwezimoto ziweliswe umngcele kodwa manje sekuvuka lesi sihlava sokubhuqabhuqana kwabantu. “Sithola izikhalo ngezigameko zokushona kwabantu ngokudubulana KwaSikhemelele. Sesiyaqala siyathuka njengohlaka oluqaphe ukuphepha eMkhanyakude. Uhulumeni wasitshalela amaphoyisa anqanda ukwebiwa kwezimoto nakuke umphakathi usuyantshontshana,” kuchaza uZikhali. Okhulumela amaphoyisa KwaZulu-Natal, uConstable Thenjiswa Ngcobo, uthe amaphoyisa asesiteshini saseNgwavuma aphenya amacala amabili okubulala. Uthe ngokwemibiko etholwe amaphoyisa kuthiwa umufi ubekade ehamba nengane yakhe emotweni ngesikhathi ehlaselwa. “Omunye umuntu oshonile kuthiwa ubekade esendaweni okuwashelwa kuyo izimoto,” kusho uConst Ngcobo.