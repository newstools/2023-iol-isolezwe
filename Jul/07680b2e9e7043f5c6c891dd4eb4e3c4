UMNYANGO wezokuThutha, ukuPhepha nokuXhumana koMphakathi KwaZulu-Natal, uqinisekise ukuthi zikhona izinhlelo ezenzelwe ukugwema abathile abangenza kube nokubambezeleka kokwakhiwa kwebhuloho emgwaqweni uM4 phakathi kweTheku noMasipala waKwaDukuza, elakhahlamezeka ngezikhukhula zanyakenye. Lokhu kuvezwe uNgqongqoshe walo mnyango, uMnuz Sipho Hlomuka, ekhuluma nabezindaba ngesikhathi ethula usonkontileka onikezwe umsebenzi wokulungisa leli bhuloho, othulwe ngoLwesihanu. Kuthiwa ilinganiselwa kuR3 billion kulesi sifundazwe, imali elahleka ngemisebenzi yokulungiswa kwengqalasizinda eshiywa ingaphelile. UHlomuka uthe lokhu kudalwa yizinkinga ezibhekana nosonkontileka abasuke benikwe imisebenzi, wathi baneqhinga eliyimfihlo ukuqinisekisa ukuthi ukwakhiwa kwaleli bhuloho eselinonyaka lingasebenzi, kuphothulwa ngoNovemba ngaphandle kokuphazamiseka.  Uthe ukwakhiwa kwalo kuzodla imali eyevile ku- R54 million. “Sibeke eceleni u-30% okuyimali elinganiselwa kuR16 million ukuthi inikezwe osonkontileka abancane bendawo abawaziyo umsebenzi.  Sithanda ukuqinisekisa umphakathi ukuthi sixhumane nazo zonke izinhlaka ezithintekayo ngoba sifundile ngesikubone kwenzeka kweminye iminyango nakweminye imisebenzi kahulumeni.  “Noma ngabe ubani okulesi sifundazwe noma koMasipala Ilembe neTheku ofuna ukufaka isicelo, kumele alandele imigudu efanele.  Akukho umuntu esizombekezelela ozozama ukuphazamisa umsebenzi ngoba efuna unikwe yena, kumele kulandelwe imigudu esemthethweni,” kusho uHlomuka. Uthe ukwethulwa kukasonkontileka onikezwe lo msebenzi sekuhambe isikhathi, kubangelwe ukuthi emva kokukhishwa kwesikhangiso ngabe-South African National Road Agency, ubengekho usonkontileka ophumela obala ozimisele ukuthatha umsebenzi.