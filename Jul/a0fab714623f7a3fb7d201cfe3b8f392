UKUNTULEKA kwamathuba emisebenzi eNingizimu Afrika sekuholele ekutheni umasipala wasemakhaya uqhamuke nezindlela zokutakula amalungu omphakathi ngamaprojekthi. UMasipala waseMfolozi ngaphansi kwamaprojekthi ehhovisi lemeya, utakule inhlangano yomphakathi iQoqo Poultry Farming eku-Ward 15 ngamachwane ezinkukhu awu-260 nezinsiza kusebenza. Phakathi kwezinye izinsiza iQoqo Poultry Farming ehlomule ngazo kubalwa amasaka okudla kwezinkukhu, amalambu, izitsha zokudla. Okwenze lenhlangano yehluke ukuthi yize yengamelwe abesifazane abathathu kodwa bakhona nabesilisa ababili abayingxenye yabo nokulindeleke ukuthi sikhule isibalo salamalungu uma kudlondlobala leprojekthi.  Elinye lamalungu eQoqo Poultry Farming uMnuz Thobekani Khetha ubonge ikhansela lendawo uMnuz Chonco ngokubambisana nemeya ukuze bahlomule. Siyathembisa sizosebenza ngokukhulu ukuzikhandla," kusho uKhetha.  IMeya kamasipala uMnuz Xolani Bhengu  uthe ziningi izinhlangano ezizothola usizo njengoba engu-18 amaward azohlumula. "Abasebenzi abanikazi bale nhlangano, bahlanganisa intsha yabesifazane nabesilisa, sibone kubalulekile ukushesha sibalekelele ukuze bakwazi ukukhulisa leli bhizinisi, bakwazi ukuziphilisa.  â€œSiqale ngokunikeza le nhlangano ngoba ngeke uwathenge amachwane bese eyahlala alinde, kodwa kumele akhuliswe ngabanikazi bawo, nokwenze sawaphuthumisa," kusho uBhengu. UBhengu uthe bewumasipala bazivulile izandla kwabadinga ukusizwa ngoba bakhuthaza ukuthi abantu basukume bazenzele amathuba emphakathini. Ukushoda kwezinsiza zokusebenza uBhengu uthe ngenye yezinto ababone ukuthi ziwisa amaprojekthi omphakathi nokwenza baqinise izinhlelo zokunikelela amabhizinisi omphakathi ngazo. Uma kuphothulwa kuward 15, 16, 17, no-18 kuzohanjelwa namanye nezinhlangano zemiphakathi ezingenzi nzuzo.