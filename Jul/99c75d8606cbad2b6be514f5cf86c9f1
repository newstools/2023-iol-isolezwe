UTITINYWE ngamalungu omphakathi ambelethisa isidumbu sosana lwakhe, owesifazane okusolakala ukuthi ulubulale emva kokuluteta, walumbela umgodi walugqiba esigamekweni esenzeke emijondolo yaseSidakeni, eShiyabazali ngaphansi kukaMasipala waseMshwati ngeSonto. UNksz Mabatlong Jane (25) obeqashe kule mijondolo okuthiwa ungowukudabuka eThabatseka eLesotho, ubevele eNkantolo yeMantshi yaseNew Hanover izolo.  Kuthiwa amalungu omphakathi abethukutheliswe yisenzo asolelwa kuso, amthelekela ngesibhaxu, wakhomba lapho egqibe khona lolu sana endaweni engamathuna amadala eseyavalwa, ekhona endaweni. Ngesikhathi Isolezwe lihambele kule ndawo izolo, umphakathi ubusalokhu ubabaze njalo isihluku okuthiwa senziwe yilo wesifazane, okuvele ukuthi ubezithwele kuyinyanga yakhe yokubeletha, obekuwumuntu obenezimpawu zokuthi uyasikwa eqinisela kodwa ngakusasa umakhelwane wakhe uqaphela ukuthi isisu sesibohlile.  Emva kokuthi ingane engayiboni, uhlabe umkhosi wabikela amalungu omphakathi endaweni, amthelekela wagcina esezikhombela yena lapho egxumeke khona usana ngekhanda izinyawo zibhekiswe phezulu emgodini omncane okunganela khona isigxobo sokubiya, wayigqiba. Umngani wakhe naye odabuka eLesotho, ongathandanga ukudalulwa oxoxe neSolezwe, uthe ukholwa ukuthi umsolwa ubehlosile ukugila lo mkhuba. “Unomyeni wakhe waseLesotho.  Inkinga ukuthi ingane bekungesiyona eyomyeni wakhe kodwa ukhuleliswe yishende abeliqomile, kangangoba umyeni wakhe ubazi ukuthi ingane ekhulelwe ngeyakhe.  “Ngiyacabanga ukuthi njengoba kwenzeke lokhu eyedwa, uthathe lesi sinqumo ngoba engayidingi ingane kodwa nami kuwukucabanga nje ngoba akukho angitshele khona ngokufa kwengane,” kusho umngani. UMnuz Mncedisi Qwabe oyilungu lomphakathi ebelikhona kumbiwa isidumbu sosana, uthe lesi sigameko sibashaqise kakhulu, wathi asiqali ukwenzeka kule ndawo njengoba nyakenye kutholwe usana lusongwe ngengubo lulahlwe emfuleni unina wagcina engaziwa. “Usana belufakwe ngekhanda kulo mgodi.  Amalungu omphakathi abethukuthele ngenxa yalesi senzo, ambhaxabula ambelethisa isidumbu emhlane.  Ngifonele amaphoyisa ngazisa nekhansela kanti ukufika kwamaphoyisa yikhona okulekelelile ukudambisa isimo ngoba bese kubonakala ukuthi amuka naye uthuli,” usho kanje. UMnuz Sikhumbuzo Nxumalo oyikhansela endaweni, unxuse amalungu omphakathi ukuthi ehlise umoya, udaba alushiye ezandleni zabomthetho. “Thina njengabaholi endaweni sinxusa abantu ikakhulu besifazane abazithola bebhekana nenkinga efanayo, baxhumane nathi ukuze sibaxhumanise neminyango efanele ukubanika usizo, zingagcini izehlakalo ezinjengalesi zanda.  “Uma ubuka isimo sakhe uyabona ukuthi ubengakuhlelile ukwenza lokhu ngoba nakhu uyithwale izinyanga eziyisishiyagalolunye enenhloso yokuyigcina. Asazi konakale kuphi.  Okunye esifisa ukukudlulisa wukuthi noma singakayazi imbangela, abantu besilisa ake babe ngabantu abanakekelayo ngoba kungenzeka ukuthi isinqumo asithathile kungenxa yokuhlukumezeka ngokobulili.” Okhulumela uMnyango wezokuThuthukiswa koMphakathi KwaZulu-Natal uMnuz Mhlabunzima Memela, uthe kubashaqisile okwenzekile njengoba umnyango unezinhlelo eziningi ukusiza abesifazane abazithola besesimeni esifanayo. “Siyakugxeka okwenziwa ngamalungu omphakathi ukushaya lona wesifazane nokumbelethisa isidumbu sosana, kuwukuzithathela umthetho ngesandla.  Kodwa siyakugqugquzela ukuthi abesifazane abazithola besesimeni esinje, basebenzisane nomnyango ngoba zikhona izinhlelo esinazo zokulekelela. “Noma owokufika engangeni ngaphansi kwezinhlelo zikahulumeni zesibonelelo kodwa belukhona usizo umnyango obungaba nalo ukuxazulula kanti ngokusebenzisana phakathi kohulumeni, ubengasizakala,” kusho uMemela Okhulumela amaphoyisa KwaZulu-Natal, uConstable Thenjiswa Ngcobo, uthe amaphoyisa aseNew Hanover aphenya icala lokufihla ukubelethwa kwengane, waqinisekisa ukuboshwa komsolwa.