UMNDENI wowayengunozinti we-Orlando Pirates neBafana Bafana, uSenzo Meyiwa, usubeke amathemba awo ejajini elisha ukuthi lizobenza ubulungiswa uma selahlulela ecaleni lokubulawa kwalesi sihlabani. Umfowabo kaSenzo, uMnuz Sifiso Meyiwa uthe abakugqizi qakala ukushintshwa kweJaji Tshifiwa Maumela kwaqokwa iJaji Ratha Mokgoatlheng. UMeyiwa uthe bewumndeni kabanankinga nokuqalwa kabusha kwecala. “Ijaji elisha sithe uma silihlola sathola ukuthi lingumuntu oqondile. Bekuzolibambezela kakhulu icala ukuba kulindwe ijaji ebelikhona (Maumela) okuthiwe liyagula,” kusho uMeyiwa. Ebuzwa uMeyiwa ukuthi zifike kanjani kunina kaMeyiwa izindaba zokuqalwa phansi kwecala, uthe: “akasenendaba nokuthi kwenzekani ecaleni kodwa usebheke isiphetho salo”. Okhulumela abamangalelwa uNksz Sinqobile Ntanzi, uthe liphume nobovu ekhishwa ecaleni uMaumela amsole ngokuchema noMbuso nofakazi aqinise isandla kwabamele abasolwa. UNksz Ntanzi uthe bayamethemba uMokgoatlheng ngoba balwenzile uphenyo ngaye bathola ukuthi uyijaji eliwenza ngobuqotho umsebenzi walo. “Kube kuhle ijaji lishintshiwe nakuba ukuqalwa phansi kwecala kuzodla thina ephaketheni ngoba kumele siqale phansi sikhokhele abameli. Ijaji elisha lalingumdlali we-Orlando Pirates icala lizoba senhliziyweni yalo,” kusho uNksz Ntanzi. Elinye lamacala amakhulu eseke asingathwa uMokgoatlheng kubalwa elowayeyinhloko ophikweni lezobunhloli, uRichard Mdluli amgweba emuva kokumlahla ngecala. Phambilini icala lokubulawa kukaMeyiwa lahlehliselwa uJulayi 17 yiPhini leNhloko yamaJaji eGauteng u-Aubrey Ledwaba elathi uMaumela uyagula. Ngeledlule uMaumela neJaji Nomonde Mngqibisa-Thusi bamiswa emsebenzini uMengameli Cyril Ramaphosa ngezinsolo zokuthi bayehluleka ukukhipha izigwebo ngesikhathi. URamaphosa wayekade ecelwe iJudicial Service Commission ukuthi amise la majaji amabili bese eyaphenywa. Isazi somthetho, u-Advocate Mpumelelo Zikalala sithe nakanjani lizoqala phansi icala kuphinde kubizwe ofakazi. UZikalala uthe kube kuhle bashintshe manje kusafakaze abantu abahlanu kunokuthi kubambezeleke sekufakaze abantu abawu-20. “Kuba wumthwalo sekuqalwa phansi icala uma ekugcineni sekutholakala ukuthi ijaji aliwenzanga kahle umsebenzi noma liyagula. Ijaji elisha kumele lizizwele lona ubufakazi obuzokwethulwa nokuthi umuntu ubekade ekusiphi isimo, ubekhuluma iqiniso noma amanga,” kusho uZikalala. UZikalala uthe enye yezindlela zokonga isikhathi secala ijaji lingahlala phansi nabameli babasolwa nomshushisi kulandelwa uSection 20 weCriminal Procedure Act libayalele ukuthi babhale phansi izinto abavumelana ngazo nokuthi lizoqhutshwa kanjani icala. “Uma sekwenziwe lolu hlelo, kuyobe sekubizwa kuphela ofakazi abathintekayo, futhi ngeke achithe isikhathi eside ethula ubufakazi. USenzo wadutshulwa washona ngo-Okthoba 2014 ekubo kowayeyintombi yakhe abanengane naye, uKelly Khumalo eVosloorus, eGauteng. Kwaboshwa abasolwa abahlanu babekwa icala lokubulala okumanje bagqigqa inkantolo.