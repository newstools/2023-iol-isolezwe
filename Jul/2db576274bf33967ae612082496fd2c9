SITHOLWE amalungu omndeni othile abeyokwenza isiko emanzini, isidumbu sowesifazane silahlwe ehlathini osebeni lomfula iBivane eMbumbulu, okuthiwa uduke esanda kuphunyelwa yimali esikhwameni esibhekelele izingozi zomgwaqo, obesekuyophela isonto lesibili efunwa. Umthombo weSolezwe okhona endaweni, uthe isidumbu sikaNkk Zandile Sitsheke (40) obehlala eRidgeview, eMayville, ongowokudabuka eMbizana, e-Eastern Cape, sitholwe sidindilize ehlathini ngasosebeni lomfula, ngamalungu omndeni abeyokwenza isiko emva kokuthi kunesihlobo sawo esashona ngokuminza kuwo, athinta amaphoyisa. Ubegcine ukubonwa ngoJuni 30, kunguLwesine, isidumbu sakhe sitholwe emva kwezinsuku ezimbili kubikwe ngokunyamalala kwakhe, njengoba besilokhu sigcinwe emakhazeni kahulumeni eMbumbulu, kwazise besingaziwa endaweni, okuthe emva kokubika kweSolezwe, amaphoyisa acela ukuxhunyaniswa nomndeni ukuyosihlonza izolo, waqinisekisa ukuthi ngeselungu lawo. Umufi kuthiwa bekungakapheli nezinyanga ezimbili kuphume isamba esithile semali esikhwameni seRoad Accident Fund (RAF) emva kokuthi kwathi ngo-2017, washonelwa umyeni wakhe engozini yomgwaqo. Indodakazi yakhe, uNksz Vuyokazi Mboyi, ithe bukhulu ubuhlungu ababuzwayo ikakhulu njengoba unina ebashiye nothunjana wakwabo obesancela ibele, ononyaka kuphela ezelwe, amthole komunye emva kokushona komyeni wakhe. “Siyafisa kwenziwe ubulungiswa. Asazi ukuthi kungani umama ebulawe kabuhlungu kanje?  Ubelimele ekhanda okukhombisa ukuthi washaywa ngokuthile ngaphambi kokuthi ashone,” kusho uNksz Mboyi. Uyena owagcina ukubonana nonina ezinganeni zakwabo njengoba ethe bahlukana emgwaqweni uGrey enkabeni yeTheku ngosuku anyamalale ngalo, kuwumuntu ophuthuma esikhungweni sokufundela ukushayela esikulo leli dolobha, okuthe ngesikhathi ebona kushaya ihora lesihlanu engabuyi, wazama ukumshayela kodwa ucingo lwakhe lwalungasangeni. Uqinisekise ukuthi basola ukuthi umngani wakhe uyazi ngokunyamalala kwakhe njengoba bekholwa ukuthi wamxoxela ngokuphunyelwa imali.  Phambilini, ngesikhathi kuthintwa umngani kamufi, waqinisekisa ukuthi wadlula kuye wamazisa ukuthi uya esikoleni sokufundela ukushayela kodwa wanganaka. Wathi bajwayele ukuzixoxela uma ebuya emsebenzini kwazise indlela yakhe idlula lapho yena (umngani) adayisa khona izimpahla.  Waveza ukuthi uNksz Sitsheke wayengakaze amxoxele ngokuthi kunemali eyaphuma kodwa uNksz Mboyi uqinisekise ukuthi umngani ubazi ngalokhu futhi ikhona imali ebisikhishiwe kwi-akhawunti kanina ngesikhathi beyoyivala ebhange. Okhulumela amaphoyisa KwaZulu-Natal uConstable Thenjiswa Ngcobo, uthe amaphoyisa aseMbumbulu aphenya icala lokubulawa komuntu emva kokutholaka kwesidumbu.