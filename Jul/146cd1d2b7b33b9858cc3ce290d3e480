BAVUKE umbhejazane bavala amasango angenela emahhovisi kuMasipala waseMuziwabantu, osomabhizinisi bendawo bekhala ngokuncishwa umsebenzi kunikezwe osomabhizinisi bangaphandle okuthiwa kwenziwe yimenenja yawo. Ukuphazamiseka kokusebenza kwalo masipalala okuqale ngoLwesihlanu kwaqhubeka izolo, kuholele ekutheni osomabhizinisi abangaphansi kwenhlangano yabo iHarding Business Forum, babambe umhlangano enkundleni yezemidlalo ngenhloso yokudlulisela uhlu lwezikhalo zabo, befuna izikhulu zikamasipala zilusukumele ngokushesha. Omunye walabo somabhizinisi okhulume neSolezwe, ongathandanga ukudalulwa, uthe banqume ukuvala amasango ngoba bekhala ngendlela iMenenja kuMasipala uMnuz West Thamsanqa Gumede, asingathe ngayo ukuqokwa kosomabhizinisi ababili abazothola umsebenzi kulo masipala okuzothatha iminyaka emithathu ukuthi kuqokwe abanye. “Kwenziwe i-panel enosomabhizinisi ababili abangabasePort Shepstone abazokwenza yonke imisebenzi ezovela ngaphansi kukamasipala kule minyaka emithathu, kwangaqokwa osomabhizinisi bendawo nokuyinto esingaqondi ukuthi kuhanjiswe ngamiphi imigudu.  “Sizamile ukukhuluma noGumede ovele wagcizelela ukuthi akalwazi uhlaka losomabhizinisi kule ndawo, nakhona akezanga kithina ukuzosichazela kodwa wathumela, okwenze zavala wonke amasango angenela emahhovisi kulo masipala ,ukuze sithole ukunakwa,” usho kanje. Okunye okuvela encwadini yezikhalo edluliselwe kumasipala, labo somabhizinisi bathi abasamethembi uGumede ngenxa yalesi senzo, badinga ashenxe bese uMnyango wezokuBusa ngokuBambisana nobuHoli boMdabu uqoka omunye umuntu ozobamba izintambo. Baveze ukuthi uma kukhona amathuba emisebenzi kulo masipala, bafuna aqalwe phansi ukukhangiswa nakhona kucaciswe ukuthi kudingeka usomabhizinisi wendawo, baveza nokuthi imisebenzi emincane ingaphumeli ngaphandle ukugwema ukuthi osomabhizinisi abayenzayo bangagcina sebeqhudelana nabantu abakwi-grade ephezulu. Baveza ukuthi uma kunemicimbi kahulumeni, kungakhathalekile ukuthi ikuliphi izinga, bafuna inikezwe osomabhizinisi bendawo kuqala kunganikezwa abantu abaqhamuka kwabanye omasipala ekubeni nabo benawo amava adingekayo. UGumede ethintwa yiSolezwe, usole omunye wosomabhizinisi ngokuphuma naye iqhubu ngoba efuna ukumxoshisa emsebenzini. “Umsebenzi wokuqokwa kosomabhizinisi abafake izicelo zomsebenzi udlula emakomitini amathathu, anabantu abane ikomiti ngalinye.  Kuyamangaza-ke ukuthi kungani kuphunywe negama lami kuphela okuveza ngokusobala ukuthi kunabafuna ukungixoshisa.  “Ngokomthetho uma kunezikhalo ngokuqokwa, abebefake izicelo bafaka isicelo sokubuyekezwa uma bengeneme ngokusala ngaphandle ebese kuyabhekwa kodwa lokhu akwenzekanga ngoba kunomuntu ofuna mina nje, futhi sengikhathele,” kusho uGumede. Okhulumela uMasipala uMnuz Bruce Jalubane, ukuqinisekisile ukuthi kube nokuphazamiseka kokusebenza emahhovisi kamasipala. “Ngebhadi kubonakale ngabo sebevale amasango kungazange kube khona zingxoxo phambilini phakathi kukamasipala nabo ukuze kutholwe isixazululo.  Ngokwejwayelekile uma kukhona ukungaboni ngaso linye kuqalwa etafuleni ngaphambi kwesinyathelo esilandelayo kodwa singakuqinisekisa ukuthi zikhona izingxoxo eziqhubekayo, sizothola emva kwazo ukuthi sithini isixazululo,” usho kanje IMeya kulo Masipala uMnuz Siboniso Zungu, ikuqinisekisile ukuthi bahlanganile nosomabhizinisi baphinde bahlangana noGumede, kanti kuqaphelekile ukuthi kubekhona okungahambanga ngendlela ekuqokweni kosomabhizinisi abaqokiwe ngakho isikhangiso singase sifakwe kabusha.  Uthe okunye okuvela ohlwini lwezikhalo bayakubheka njengoba beqhubeka nokubamba imihlangano ngalesi simo.