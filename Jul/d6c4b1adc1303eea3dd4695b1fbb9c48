UYAVEVA umphakathi waseKudubukeni, Olundi, ngesigameko sokubulawa komfundi okusolwa ukuthi udutshulwe umshayeli wetekisi ebelingezinye zezimoto ezivalelekile ngesikhathi amalungu omphakathi ebhikisha evale umgwaqo ekhala ngogesi, ngoLwesibili ekuseni. Umndeni kaMinenhle Hlongwane (17), obefunda u-grade 12 Ekudubukeni High, usola ukuthi udutshulwe ngomunye wabashayeli betekisi emva kokuthi amalungu omphakathi, okuthiwa iningi labo bekungabafundi, bevuke bavala umgwaqo, iNkonjeni, bekhala ngogesi okuthiwa sekuphele izinyanga ezintathu ungekho endaweni. UMinenhle kuthiwa ushone emva kwesikhashana engeniswe esibhedlela. UMnuz Justice Ntombela, onguyisemkhulu kamufi ophinde abe wusihlalo ekomitini lomphakathi endaweni, uthe njengoba kungenela enyangeni yesine ugesi ungabonwa kule ndawo, emva kokuthi kwathiwa kwaqhuma i-transformer, amalungu omphakathi (iningi lawo eliyizingane) avuke avala umgwaqo ngoMsombuluko efuna kusukunyelwe indaba kagesi.  “Baphinde bavuka ngoLwesibili benza okufanayo. Kuthiwa ngesikhathi izingane zivale umgwaqo kubhikishwa, omunye umshayeli wetekisi elisebenzela endaweni ukhiphe isibhamu wadubula ebhekise esixukwini nokuyilapho kudubuleke khona umzukulu washona. Sizamile ukubiza umhlangano namhlanje (ngoLwesithathu) ohlanganisa abamatekisi, izinduna namalungu omphakathi ukudingida lolu daba kodwa abamatekisi abafikanga emhlanganweni. Lesi senzo siwacasulile amalungu omphakathi kangangoba asonga ngokuvala umgwaqo. Bangasidubula kanjani ekubeni kuyithina amakhasimende abo?“ kubuza uNtombela. Ikhansela lendawo, uMnuz Sikhumbuzo Khuzwayo, lithe lesi sigameko sibashaqise kakhulu njengoba ibe khona imizamo yokugwema izingane ukuthi zingayi kovala umgwaqo njengoba udaba lukagesi lusukunyelwa. “Emva kokuqhuma kwe-transformer sibe nomhlangano ne-Eskom kwatholakala ukuthi kunemizi eyisishiyagalolunye ekokotele ugesi. Kufike esivumelwaneni esithi ukuze i-Eskom ikwazi ukufaka i-transformer entsha, umuzi nomuzi kulena ewurobhile, ukhiphe u-R6000 ukuhlangabezana nalesi simo. Kucacile ukuthi le mali inkulu ngoba iningi lemizi kule ndawo liphila ngemali yesibonelelo sikahulumeni, imali yehliselwa ku-R3000, nalapho mina njengekhansela nabanye osomabhizinisi sizimisele ukulekelela ngemali,” usho kanje. Uthe bawubikela umasipala kodwa nawo wathi kumele kube khona okuncane okuhlangatshezwa ngakho nawo uzolekelela kepha imizi obekudingeka ikhiphe le mali ibingakabi nayo okuholele ekutheni izingane zibhikishe zivale umgwaqo nokuholele kulesi sigameko. UMnuz Hezeke Zulu, kasosesheni wamatekisi eNkonjeni, uthe bayaziqhelelanisa nalesi sigameko. “Sitshelwe ukuthi umuntu odubulile ngobehamba ngeveni, kungenzeka ukuthi akekho obone kahle. Mayelana nomhlangano ebesibizelwe kuwo wumphakathi, besizimisele ukuya kodwa sabambezeleka emaphoyiseni ngalo lolu daba. Kodwa sisazohlangana nomndeni ukuyobhonga emswaneni,” kusho uZulu. Okhulumela amaphoyisa KwaZulu-Natal, uConstable Thenjiswa Ngcobo, uthe amaphoyisa aseMahlabathini aphenya icala lokubulala.