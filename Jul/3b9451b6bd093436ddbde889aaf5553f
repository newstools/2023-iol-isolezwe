AMAPHOYISA aseLimpopo athungatha abasolwa kulandela ukudutshulwa kwabantu abathathu okubalwa kubo nomnikazi wamatekisi. NgoMgqibelo emini, ngezithuba zika-2.30 ntambama, abasolwa abebehlomile badubule babulala abantu abathathu endaweni yaseMohodi, ngaphandle kwaseSenwabarwana. Uphenyo lokuqala lukhomba ukuthi abagilwa bebesendaweni yokudlela ngesikhathi kufika imoto yohlobo lwe-Audi, ifika ivulela ngenhlamvu ibhekise kubona. "Kufe usomatekisi wasendaweni oneminyaka engu-54 ubudala nabesilisa ababili abaneminyaka engu-33 ano-37. Bonke bashonele endaweni yesigameko,â€œ kusho uColonel Malesela Ledwaba okhulumela amaphoyisa eLimpopo. UKhomishana wamaPhoyisa eLimpopo, uLieutenant General Thembi Hadebe, ujube ithimba eliphenya amacala odlame lwasematekisini ukuze kubanjwe abasolwa.