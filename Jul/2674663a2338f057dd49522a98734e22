KUTHUSE abaningi ukufa kwabantu abangaphezu kweshumi ngokuhogela umusi we-nitrate oxide ebiphuma kuvuza ibhodlela legesi emijondolo yase-Angelo eBoksburg ngoLwesithathu ebusuku. Ngokwemibiko evela endaweni yesigameko, umjondolo okutholakale kuwo amabhodlela egesi ubuqashwe ngabokufika. Kuthiwa yibona abavule amabhodlela e-nitrate oxide ngaphambi kokuzama ukubalekela umusi wayo. Ngeshwa abahlanu kubona bawe buqamama nomjondolo bashonela khona lapho. Ukhomishana wamaphoyisa eGauteng uElias Mawela uthe ngoLwesithathu bekunomoya. “Abanye abantu abashonile, yingoba bahogele lo musi obupheshulwa wumoya onamandla, yingakho kuchaphazeleke abantu abaseningizimu ngoba umoya ububheke ngakhona. UMawela uthe banazo izinsiza zokusebenza bengamaphoyisa, kodwa kudingeka izinhlaka ezahlukene zikahulumeni, umphakathi kanjalo nezinkampani ezathola imvume yokusebenza kule ndawo ukuba kubanjiswane ukuze ibe yimpumelelo impi yokulwa nozamazama. Kushaye isikhathi sesidlo sasekuseni sesiku-17 isibalo sabashonile, okubalwa kubo izingane ezintathu, abesilisa abayisishiyagalolunye nabesifazane abahlanu. Bayishumi abantu abalashwayo esibhedlela ngenxa yalesi sehlo. UNdunankulu waseGauteng uMnuz Panyaza Lesufi uzwakalise ukunengeka ngesenzo sabavukuzi abangekho emthethweni kulesi sifundazwe, ikakhulukazi kulo leli dolobha iBoksburg. Ekhuluma nabezindaba esendaweni yesigameko, uLesufi uthe lo mlilo kumele bawubhule ngomunye umlilo ukuze basinqobe lesi sihlava sawozamazama. “Sidinga ukusebenzisa ubuchwepheshe besimanje obuzosisiza ukulwa nalesi simo. Sidinga ukuqinisa isandla ngaphandle kokunanaza, sigadle ngomlilo ofanayo ukuze siyinqobe lempi,” kusho yena. ULesufi unxuse amalungu omphakathi ukuba asondele ngaphambili nolwazi olungasiza abomthetho babambe abasolwa.