KUSHONE umdidiyeli wamafilimu nemidlalo yethelevishini, uTeboho Mahlatsi, izolo. Izindaba zokushona kukaTeboho zivezwe wusomahlaya uDavid Kau obhale ekhasini lakhe likaTwitter. UDavid ufake isitatimende somndeni ebesiqinisekisa ukushona kwakhe. “Sibuhlungu ukunazisa ngokushona komdidiyeli wamafilimu uTeboho Moseling Mahlatsi ngoJulayi 3, 2023,” kusho isitatimende. Sithe umndeni ucelwa ukunikwa isikhathi sokuzila ngasese nokwamukela ukulahlekelwa kwawo. “Eminye imininingwane izodalulwa ngokuhamba kwesikhathi.” UTeboho ubengomunye wabaqondisi benkampani iBomb Shelter no-Angus Gibson noDesiree Markgraaff oyisikhulu esiphezulu. Igama lakhe laziwa kakhulu emdlalweni iYizo Yizo esanda kubuyiswa kwiNetflix. Wayengomunye wabasunguli bayo futhi engumqondisi ngokubambisana nengwazi u-Angus. Ngokomlando wakhe okwi-website yeBomb, uqede ukufundela ukwenza amafilimu e-Africa Cultural Centre ngo-1993. Ifilimu yakhe yokuqala emfishane iProtrait of young man drowning, yawina kwiVenice Film Festival ngo-1999. Ngo-2002, wahlonishwa ngendodo ngowayengumengameli wezwe, uMnuz Thabo Mbeki. Uphinde wabamba elikhuli iqhaza ekukhiqizweni kwemidlalo iJacob’s Cross, Isibaya ne-Ayeye kanti muva nje, ubeyingxenye yokwenza iShaka Ilembe. Ubephinde abe ngumdidiyeli wezikhangiso.