INHLANGANO yabanikazi bamaloli, iRoad Freight Association ithi ukuhlangabezana nokwandiswa kwesibalo sabashayeli bamaloli abangabokudabuka kuleli, amalungu abo asesehlisile isibalo sabashayeli bokufika kule mboni. Lokhu kushiwo yisikhulu esiphezulu kule nhlangano, uMnuz Gavin Kelly, ephendula imibuzo athunyelelwe yona Isolezwe kulandela isigameko sokushiswa kwamaloli ayisithupha okuthiwa kwenzeke emgwaqweni uN3 ngaseVan Reenen ngoMgqibelo ebusuku. Yize imbangelo yalesi senzo ingakaziwa njengoba amaphoyisa esaphenya, kodwa uKelly uqinisekisile ukuthi kube khona ukubambezeleka okuncane kokuhanjiswa kwempahla ngenxa yalesi sigameko. Phambilini, kukekwaba nezikhalo kubashayeli bamaloli bakuleli ngezinkampani eziqasha abantu bokufika zibaholele amakinati ngenhloso yokonga, okuthiwa abanye babo basuke bengenawo ngisho amaphepha abagunyaza ukuba kuleli. Ebuzwa ngegxathu abalithathile ukuqinisekisa ukwandiswa kwesibalo sabakuleli, uKelly uqinisekise ukuthi abanikazi bezinkampani zamaloli abangaphansi kwale nhlangano, bavele sebezehlisile izibalo zabashayeli bokufika kuleli, lapho kudingeka khona. “Inkinga isisele nezinkampani ezingafuni ukulandela umthetho. Iningi lazo azibhalisile ngaphansi kwalo mkhandlu okuba yinkinga uma kumele zithathelwe izinyathelo,” usho kanje. Mayelana namaloli ayisithupha ashisiwe, okhulumela uMnyango wezokuThutha esifundazweni, uMnuz Kwanele Ncalane, uthe bewuhulumeni basigxeka kakhulu lesi senzo esibuyisela umnotho wesifundazwe emuva. “Siyisenzo esingenasidingo futhi sibukela phansi imizamo esiyenzayo njengohulumeni ukufukula umnotho wesifundazwe nomnotho wezwe.  Ikakhulukazi ngoba siyivulile inkundla yokuxoxa nabo bonke abayingxenye yamaloli nokuthuthwa kwempahla ekutheni lapho kukhona izingqinamba, sikwazi ukuxoxa njengohulumeni nabo,” usho kanje. Ngesikhathi sokuloba, uNcalane uqinisekise ukuthi umgwaqo usuvuliwe yize bekusanokuhamba kancane kwezimoto ngenxa yesiminyaminya esidalwe ukuvalwa kwawo.  Okhulumela amaphoyisa KwaZulu-Natal, uBrigadier Jay Naicker, uthe amaphoyisa aseVan Reenen aphenya amacala okucekelwa phansi kwempahla. “Ngabo-10 ebusuku ngoMgqibelo, amadoda abehlomile aphoqe abashayeli bamaloli ayisithupha ukuthi bamise amaloli, ngaphambi kokuthi bawokhele wonke ngomlilo okwenze ukuthi umgwaqo uvalwe. Akekho olimele, kanti okwamanje imbangela yalokhu kuhlaselwa ayikaziwa. Kutshalwe inqwaba yamaphoyisa ophiko lwe- Public Order Policing ukuqapha isimo,” kusho uNaicker.