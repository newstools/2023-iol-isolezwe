KWENZEKE isimanga owesilisa egxumela i-ambulensi ebaleka ngayo ngemuva kokudala ingozi kuthelawayeka u-N3 ngoMsombuluko. Imibiko evela endaweni yesigameko ithi lo mlisa ubandakanyeke engozini ngaseLions River. “Abezimo eziphuthumayo bafike endaweni yesigameko bathola abantu ababili, ngenhlanhla bebenemihuzuko emincane. Ngesikhathi besalashwa, oyedwa wabo uvuke indlobane wakhomba abezimo eziphuthumayo ngesibhamu anduba ugxumele kwi-ambulensi washaya wachitha nayo,” kusho abeMidlands EMS, ngesitatimende. Abezimo eziphuthumayo baxhumane nabomthetho abaqapha lo mgwaqo bababikela ngalesi simo ngoba uthathe le ambulensi wayikhomba ngase-Estcourt. Kuthiwa lo mlisa uphinde wadala ingozi ngaseMooi River Toll Plaza lapho ashayise khona imoto yamaphoyisa kaMasipala iMpofana. “Uzamile ukubaleka nakuleyo ngozi washayisana neloli.” Amahlathi aphele lapho esengena kweyisithathu ingozi ngase-Ultra City lapho eshayisane khona nenye imoto. Abezimo eziphuthumayo bathi kube yinhlanhla ukuthi akazange alimale kuzo zonke lezi zimo. Uboshwe endaweni yengozi yesithathu, wanikezelwa emaphoyiseni.