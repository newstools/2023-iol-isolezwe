UYAZIQHENYA ngemiphumela yokuzimisela kwakhe ongumhlobisi wezindlu owine umcintiswano i-Samsung My Bespoke Home Challenge. Lo mhlobisi wezindlu obenza unyaka wokugcina esikhungweni semfundo ephakeme eDUT ngonyaka odlule, uMnuz Zwelibanzi Nzuza waseNewcastle, uhlomule imali engango-R100 000 ngokuphuma phambili ohlwini lwabahlobisi abebengenele. Uthe uzizwa ejabule kakhulu ngokuwina umncintiswano ngoba usebenze ngokuzikhandla. “Kungijabulisile ukubona imiphumela yokuzimisela kwami nokusebenza kanzima. Manje sekumele ngiqhubeke nokusebenza kanzima ukuze nginyukele ezingeni eliphezulu kunaleli,” kusho yena. Uthe uthando lwakhe lokuhlobisa nokwakha imidwebo yokuhlobisa luqale ngesikhathi ebukela uhlelo kwithelevishini lapho kwakuhlotshiswa izindlu ezisezindaweni ekuthiwa ama-estate. “Ngazibona ngenza lowo msebenzi ngenxa yendlela ababewenza ngayo. Ngenza isinqumo sokuthi uma ngiqeda ukufunda ngizofundela ukuba i-interior designer,” kusho uNzuza. Uthe wangenela lo mncintiswano weSamsung ngoba efuna ukulandela lokhu akubona kulolu hlelo futhi wabona ithuba emuva kokutshelwa wuthisha wakhe ngalo mncintiswano. Uthe izinhlelo zakhe njengoba esephumelele wukuthi aqale ibhizinisi lakhe lokuhlobisa izindlu kodwa uzoqala ngokusebenza enkampanini eyenza lo mkhakha ukuze athole amakhono abalulekile. “Ngifuna ukuthi mhla ngiqala ukuzakhela ibhizinisi lami ngibe sengazi ukuthi yini okumele ngiyenze ukuthi ngiliphathe kahle futhi ikuphi okumele ngikugweme ukuze ngingenzi amaphutha,” kusho uNzuza. Amazwi awadlulise ukugqugquzela umuntu osafisa ukuba umhlobisi wezindlu ukuthi kumele abe nesiqiniseko sokuthi iwona msebenzi afisa ukuwenza ngoba wumkhakha ongelula. “Uma usunaso isiqiniseko sokuthi ufuna ukuba kulo mkhakha kumele uzimisele futhi uhlale ufunda amabhuku ukuze ubone izindlela ezintsha ekuhlotshiswa ngazo,” kusho yena.