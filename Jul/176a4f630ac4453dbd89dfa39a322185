SEKUQALILE ukuthela izithelo ukusetshenziswa ngendlela eyongayo kwamandla kagesi okwenziwa ngabantu bakuleli nosomabhizinisi abananela ekhweleni elihlatshwa wuhulumeni emkhankasweni onxenxa ukuthi kwehliswe izinga lokuxhashazwa kwawo. Lokhu kuvezwe nguNgqongqoshe kaGesi eHhovisini likaMengameli, uDkt Kgosientsho Ramokgopa, esithangamini nabezindaba eGoli ngeSonto. Phambilini abahlaziyi bebeveze ukuthi elakuleli lingase lingene esigabeni sesishiyagalombili sokucisha ugesi ngenhloso yokuwonga esikhathini sasebusika kodwa uRamokgopa uthe ukusetshenziswa komthamo wamandla kagesi ngalesi sikhathi ungcono kakhulu kulokhu obekulindelekile. “Bebebheke ukuthi njengoba kusebusika ukusetshenziswa kwamandla kagesi kungafinyelele ku-34 000 MW kodwa akusondele kulokho. Siyaqala ukuzibona izimpawu zemikhankaso esiyenzayo ukuqinisekisa ukusetshenziswa kukagesi ngendlela efanele nokugqugquzela abakuleli namabhizinisi ukuthi baqikelele indlela abawusebenzisa ngayo. Sikholwa ukuthi lokhu kubangelwa ukushintsha indlela yokwenza kosomabhinisi nakubantu, nangenxa yemikhankaso esiyenzayo egqugquzela ukongiwa kukagesi,” usho kanje. Uthe umthamo kagesi okhona kumanje ulinganiselwa ku-29 913 MW okusho ukukhuphuka ngo-1 300MW uma kuqhathaniswa nasezinsukwini ezinhlanu ezedlule. Uthe ongcweti bakagesi e-Eskom basebenza ngokuzimisela ukuqinisekisa ukuthi umthamo kagesi uyamelana nesisindo sokusetshenziswa kwawo njengoba kusebusika. Uthe nakuba isimo sikhombisa ukuba ngcono kodwa okubakhathazayo ukulahleka kwamandla kagesi okudalwa ukuhluleka kweziphehlimandla zawo ezisebenzayo ukukhiqiza ugesi ngendlela ejwayelekile. Ugcizelele ukuthi ukubhekana naleyo nkinga, bahambela isiphehlimandla ngasinye ukubheka imbangela yokuhluleka kwaso kanti phakathi kokunye okuba yimbangela, kwesinye isikhathi wuhlobo lwamalahle asuke esetshenzisiwe. Iziteshi zeziphehlimandla kagesi okubikwe ukuthi zisafile yiCamden, Kendal neMatla.