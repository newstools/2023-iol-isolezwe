UMASIPALA weTheku uzokubafunela indawo engcono abazokwakhelwa kuyo, bonke abakhe imijondolo egudle umfula eCato Crest, esanda kucekelwa phansi yimvula yakamuva eshiye izidumbu kanti abanye abakatholakali. Ziyisithupha izidumbu esezitholakele okukholakala ukuthi ezabamuke nomfula ngesikhathi kugasela imvula enamadla egugule eminye imijondolo kule ndawo. Kuthiwa abasifazane ababili kuze kube manje abakatholakali. USomlomo kuMasipala weTheku, uMnuz Thabani Nyawose, obehambele kule ndawo izolo, uthe umasipala usunazo izinhlelo zokubasusa abasindile ubabhekele indawo ephephile. “Siyaqhubeka nokuxwayisa umphakathi ngokwakha ezindaweni ezinobungozi.  Zikhona izinhlelo esinazo ukuwususa kule ndawo siwubhekele enye, kodwa okukhathazayo ukuthi uma abantu besuswa baphinde babuye bezokwakha njengoba bebeke basuswa ngo-2015, nakhu sekukhona abakhile,” usho kanje. Uthe abantu bayafundiswa ngobungozi bokuguquguquka kwesimo sezulu ngakho ukwakha kulezi zindawo kuyingozi kakhulu njengoba ucwaningo luveza ukuthi iTheku lisazohlaselwa yimvula enamandla. Uthe ziningi ezindawo ezikhahlamezekile eThekwini emva kwemvula ebihambisana nesiphepho abale kuyo i-Clermont, Nanda, Folweni nasePhoenix, wathi iningi labantu abakhahlamezekile ngabahlwempu, kanti umasipala usuzihambele zonke. UNyawose ubehambisana nabe-Asibasize Ministry abanikelele abakhahlamezekile ngezinto zokulala nokudla. UMnuz Nhlakanipho Cele we-Asibasize Ministry, uthe bayinhlangano yezenkolo ehambela izindawo eziningi ezikhahlamezekile, banikeze usizo baphinde ibhekelele ngokudla nangokokwembatha labo abangenamakhaya. UNksz Beauty Manci ongomunye wezakhamuzi ezawelwa umjondolo kugasela izikhukhula, uthe wasala nakumbathile emva kokuthi umjondolo wakhe ucekeleka phansi, naye wasinda ngokulambisa. “Usizo siyaluthola okuwukudla nokunye kanti nabakwa-South African Social Security Agency sebesibizile ukuthi sizobhalisa.  Esikucelayo ukuthi sisuswe lapha sibhekelwe indawo ephephile,” usho kanje.