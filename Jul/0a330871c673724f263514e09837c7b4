UMNDENI ukholwa ukuthi ubudedengu babezimo eziphuthumayo begqoza ukufika lapho babebizelwe khona, nokudikila isiguli bekhononda ngokubanjezelwa, kube nomthelela ekufinyezeni izinsuku zokuphila zelungu lawo. Besekuphele amasonto amabili uNksz Thembeka Sikhosana (38) waseMlaza, engeniswe esibhedlela iPrince Mshiyeni Memorial, emva kokuxinwa ukugula, okugcine kumenele ngesonto eledlule.  Udaba lukaNksz Sikhosana lushaqise abaningi ngesikhathi udadewabo, uNksz Mbali Sikhosana efaka kwiFacebook, ekhala ngesihluku okuthiwa  senziwe ngabe-ambulensi bedikila udadewabo okuthiwa wayexinwe yisifo senhliziyo, ngesikhathi bebizelwe ukuzomlanda, ePhilani, eMlaza, emasontweni amabili adlule. Kusolwa ukuthi abasebenzi ababili, uMnyango wezeMpilo KwaZulu-Natal oqinisekise ukuthi basamisiwe emsebenzini, bathi akusiwona umsebenzi wabo wokwehla izitebhisi balande isiguli.  Kuthiwa umndeni wabiza amalungu omphakathi ukulekelela umufi ezitebhisini emva kokuthi abe-ambulensi benqabe nohlaka okuthe sebemlethile, bakhala ngokubambezeleka bamshiya edindilizile. UNksz Sikhosana (uMbali) ekhuluma neSolezwe, uthe bakholwa ukuthi ukuhlukumezeka kukadadewabo njengoba kwasekubonakala ukuthi kunobunzima ekushayeni kwenhliziyo, kwaba nomthelela ekutheni ukufa kudle ngamandla okugcine kumnqoba. “Kwaphoqa ukuthi simxhake azikhuphukele yena izitebhisi kwazise kwakungelula ukuthi simqukule ngoba wayesinda, okwathi uma efika phezulu kwacaca ukuthi uphelelwe kakhulu amandla, udinga usizo lwezempilo ngokushesha.   “Banqaba ukumfaka bona kwi-ambulensi saboleka uhlaka ukuthi sizifakele, okuthe uma omunye ezosivulela, omunye wakhononda ngokubanjezelwe wathi abahambe okuyilapho siqashe imoto emyise emtholampilo. Ukube wathola usizo ngesikhathi, ngabe mhlambe akufikanga kulesi sigaba,” usho kanje. Umufi kuthiwa ushiye izingane zakhe, eneminyaka eyisikhombisa nena-12. Yize umnyango ugcizelela ukuthi abasebenzi basamisiwe njengoba kusaqhubeka uphenyo, kodwa uveze ukuthi izitatimende ezibhaliswe uNksz Sikhosana ziyashayisana. “Izikhulu ezimbili zomnyango ngakusasa zazama ukuxoxa nomndeni kodwa zangamukeleka njengoba kwakungekho ukubambisana. Lokhu kwalandelwa ukuguqulwa kwesitatimende  kwesokuqala ngudadewabo wesiguli, abahlasela esibhedlela ehambisana neneqeqeba lamalungu eqembu lepolitiki elaziwayo,” kubhalwe esitatimendeni somnyango. UNksz Sikhosana ukuphikile ukuthi izitatimende asenza emtholampilo nasenza esibhedlela azifani. Ngokwalezi zitatimende okuthiwa wazenza, Isolezwe elinawo amakhophi azo, esokuqala siveza ukuthi abe-ambulensi bathatha amahora ukuphendula emva kokuthi eshayele inombolo yosizo oluphuthumayo, emva kokuphendula bafika emizuzwini engu-30. Uthe waya kubona bambuza ukuthi udadewabo okuyilapho abavezela khona ukuthi akakakwazi ukunyuka izitebhisi wacela usizo benqaba. Kwesesibili; kubhalwe okufanayo umehluko ukuthi kuthe ukunatshwa ukuqhathanisa nesokuqala.  Sona siveza ukuthi ngesikhathi abe-ambulensi ababuyela ngaso emndenini emva kokushayela inombolo yosizo kusemuva kwamahora amabili, kanti bafika emva kwemizuzu engu-45 endaweni yesigameko. Sithi bamshayela ucingo bamthethisa bekhala ngokuthi akabalindile emgwaqweni. UNksz Sikhosana uthe ukuphikasana phakathi komndeni nomnyango ngeke kusabasiza njengoba inkinga enkulu ababhekene nayo eyemali yokufihla udadewabo obesenqanyukelwe nawubulungu bakhe enkampanini yabangcwabi. Lokhu bekwenziwa ukuthi ubengasakwazi ukukhokha emva kokuxinwa ukugula kwazise ubeziphilisa ngokudayisa.