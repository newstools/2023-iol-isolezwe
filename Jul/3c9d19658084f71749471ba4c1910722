ILINGANISELWA ku- R3 billion imali elahleka ngenxa yokumiswa kwemisebenzi yokwakhiwa kwengqalasizinda kahulumeni eshiywa ingaqediwe KwaZulu-Natal, okuthiwa  isikhathi esiningi kudalwa yizinkinga ezibhekana nosomabhizinisi abasuke beqokelwe ukwenza imisebenzi. Lokhu kuvezwe uNgqongqoshe woMnyango wezokuHlaliswa kwaBantu neMisebenzi kaHulumeni esifundazweni uMnuz Sipho Nkosi obehambele esikoleni iMenzi High esiseMlaza, eyohlola ukuqhubeka kokwakhiwa kwamagumbi angu-23 okuthiwa kunezinkinga njengoba kusolwa osomabhizinisi bendawo ngokusabisa abasebenzi nosonkontileka owanikezwa umsebenzi. UNkosi uthe izakhiwo ezibekelwe eceleni u-R37 million, ziqale ukwakhiwa ngoJuni nyakenye kanti bekulindeleke ukuthi zibe seziphelile ngonyaka ozayo kodwa ngenxa yokubambezeleka kusatshiswa abasebenzi, seseluliwe isikhathi sokuqedwa  kwazo sabekwa ku- 2025., njengoba kusawu- 14% kuphela womsebenzi osenziwe kuze kube manje. Kuthiwa osomabhizinisi baseMlaza bafuna usonkontileka abanike u-30% womhlomulo wohlelo lokwakhiwa kwalesi sikole, basabisa ngokumisa umsebenzi  wokwakhiwa kwaso uma benganikwa abakufunayo. “Sibikelwe ukuthi kunohlaka losomabhizinisi abafike basabise abasebenzi nosonkontileka okubambezela ukuqhubeka komsebenzi.  Emalini eyayabelwe ukuthi kwakhiwe lesi sikole, u- R7 million kuphela osasebenzile.  Ngakho ngihlele ukuthi ngibe nomhlangano nabaholi balolu hlaka losomabhizinisi ngibachazele ngiphinde ngibahumushele ngokushiwo umthetho ngo-30% abawufunayo,” usho kanje. Uthe ngokulawula komthetho wezemisebenzi kahulumeni, usonkontileka omkhulu othola umsebenzi, bese edlulisela u-30% ukuthi wenziwe ngosonkontileka abancane bendawo abaxoxisana naye, kodwa akukho lapho okumele kunikwe khona umuntu u- 30% engasebenzile.  Usabise ngokuthi umhlangano phakathi kwakhe nabaholi bohlaka losomabhizinisi uma ungatheli izithelo, uzophoqeleka ukuthi athathe isinyathelo esilandelayo aludlulisele ezinhlakeni zomthetho ukuqinisekisa ukuthi uhlelo lokwakhiwa kwesikole aluphazamiseki. Uveze ukuthi njengongqongqoshe osemusha obengakaze ahlangane nalabo somabhizinisi, ubone kuyindlela engcono ukuthi baqale ezingxoxweni kuqala ukuze kuvele lapho bengacaciselekile khona kucathuliswane ngaphambi kokuthatha izinyathelo ezilandelayo. Ikhansela kule ndawo uMnuz Sibusiso Cele, lithe bese zivele ziqalile izingxoxo nabanye osomabhizinisi kodwa kuphinde kubambezeleke ngokufika kwabanye abahlukile. “Bezifike ziqale izingxoxo nosonkontileka abathi bafuna u-30%, kuvunyelwane bahambe ngakusasa kufike abanye abahlukile nabo bafune okufanayo.  Kwawona lo- 30% abawufunayo ubuthola ukuthi awukho umsebenzi abafuna ukuwenza.  Mhlawumbe ukuphazamiseka kokusebenza sekwenzeke izikhathi eziyisithupha kuma kuqhubeka, kodwa siyathembe ukuthi njengoba sekufike ungqongqoshe, sekuzoqhubeka,” kusho uCele.