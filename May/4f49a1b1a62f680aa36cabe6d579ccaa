UMMELI wommangalelwa wesihlanu, ecaleni lokubulawa kukaSenzo Meyiwa, umbule izinqe ufakazi owayekhona ngesikhathi sesigameko, uMnuz Mthokozisi Thwala ngesikhathi empheka ngemibuzo eNkantolo eNkulu yasePretoria ngoLwesihlanu.  Ummeli u-Advocate Zandile Mshololo, omele uFisokuhle Ntuli, uveze uThwala njengofakazi osenga ezimithiyo. UThwala, ongufakazi woMbuso wesibili futhi owayengumngani kamufi,  ubukeke edideka, ethula ubufakazi obuyinhlakanhlaka. Ubehluleka ukukhumbula ezinye zezigameko. Yize ekuqaleni ethe omunye wabahlaseli, owayenamiyeko yamaRasta, wafuna umakhalekhukhwini nemali ngolimi lwesiZulu nesiSotho kodwa uma esexinwa ngemibuzo uthe abahlaseli babesebenzisa ulimi lwesiNgisi.  Uhluleke wancama ukukhumbula ukuthi isibhamu sasibukeka kanjani ngoba akakwazi ukuhlukanisa isibhamu sangempela nethoyizi. UMshololo uthe kufanele angazi uThwala ngenxa yokuthi wethula ubufakazi obukhandiwe ngoba akukho muntu owangena wangaphandle kodwa uMeyiwa wabulawa ngumuntu owayevele engaphakathi endlini. "Uyazi ukuthi kungani ungakwazi ukukhumbula noma uhluleka ukuchaza noma ukutshela inkantolo ngowakubona, okwenza uthi kwakuyisibhamu? Yingoba akungenanga muntu. Akunamuntu owangena ephethe isibhamu. Ukube kukhona owangena ephethe isibhamu, bewuzositshela lokho nathi. Asikwazi ukuchaza futhi kade silokhu sikubuza lo mbuzo kodwa awukwazi ukusinikeza impendulo ngoba akunasibhamu owasibona ngosuku lwesigameko." UMshololo ube esethula ubufakazi obufungelwe obethulwa wumlamu kaMeyiwa, uMnuz Mlungisi Edward Hlophe, obuthi uHlophe wafonela omunye ufakazi uMnuz Tumelo Madlala ngobusuku besigameko ngoba wayefuna ukwazi iqiniso ngokwenzeka. Uthe uMadlala wamtshela ukuthi uZandi Khumalo nesoka lakhe, uLongwe Twala (ongumculi oyindodana kaChicco Twala), babelwa. UMeyiwa wazama ukulamula kodwa uThwala uthe ngamampunge lawo ngoba akukaze kuxatshanwe. UMshololo ubuye wabuza ukuthi ababesendlini benzenjani ngesikhathi uMeyiwa eselimele, uthe waphuma wabaleka ngokujomba uthango olubiyele umuzi wakubo kwentombi kaMeyiwa, uKelly Khumalo. Uthe akakwazanga ukufuna usizo emaphoyiseni ngenxa yokuthi wayesephelelwe yibhethri yeselula futhi akakwazanga ukwazisa omakhelwane ngalesi sigameko. Uthe wathatha isinqumo sokubuyela kwaKhumalo lapho atshelwa khona unina kaKelly, uNksz Ntombi Khumalo,  ukuthi izigcwegcwele sezikhale zemuka. UThwala uqhube wathi wafica uMeyiwa esaphila futhi kwanothize owathi akaphuthunyiswe esibhedlela. UMshololo uthe uMeyiwa wabulawa ukuthi waphuza ukuthola usizo lodokotela kodwa uThwala wathi ngeke aphawule ngoba izinto zazenzeka ngokushesha emuva kwesigameko. Ngikombiko wodokotela obhalwe kwidokodo uveza ukuthi uMeyiwa washona eqeda kufika esibhedlela. UMeyiwa wabulawa ngokudutshulwa evakashele kubo kwentombi yakhe, uKelly Khumalo, eVosloorus ngo-Okthoba 26, ngonyaka ka-2014. Icala lihlehliselwe uMsombuluko.