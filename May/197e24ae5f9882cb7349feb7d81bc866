SITHOLWE sigqitshwe emagcekeni esibhedlela esiyikhaya labadala esiseMsinga, isidumbu somhlengikazi obesekuphele inyanga enyamalele, esigamekweni okuboshwe kuso okuthiwa ubeyisoka lakhe ebelisebenza njengonogada kusona lesi sibhedlela. UMnuz Musa Nkosi (47) okuthiwa ubeqashile eMsinga imvelaphi yakhe ayaziwa, uvele eNkantolo yeMantshi yaseMsinga izolo ngecala lokubulala uNksz Samkelisiwe Sithole (37) ongowokudabuka eColenso, isidumbu sakhe esimbiwe ngoLwesibili ethuneni elingashoni elisengadini yesibhedlela sabadala iPhilanjalo Hospice abesebenzela kuso. Umgilwa kuthiwa wayegcinwe ukubonwa ngo-Ephreli 22, eya emsebenzini wangabe esabuya kanti umndeni nasebenza nabo bese bemfune baze bancama engafaniswa nangalukhalo. Isihlobo sikamufi uSergeant Sithembiso Njilo osebenzela eMgungundlovu, okuthiwa nguyena obewumvusi wenyamazane okuholele ekubanjweni kukaNkosi. Uthe kuphoqe ukuthi angenelele asebenzise amava akhe asesiphoyiseni ukuzama ukuthungatha udadewabo obesekubacacele njengomndeni ukuthi kukhona okumehlele okungekuhle. “Ngibonile ukuthi kube nokuhudulwa kwezinyawo kwabanye ozakwethu eMsinga ngalolu daba, ngagcina ngizehlele mina ukuyophosa imibuzo umsolwa obezikhululekele nje, kodwa zikhona izinsolo zokuthi unolwazi ngokunyamalala kukamgilwa. “Ubephika konke, okuthe uma ngithola ukuthi ikhadi likamufi lasebhange alitholakali, ngafuna ukwazi ngebhange alisebenzisayo ngathola ukuthi u-Capitec nokuyilapho ngicele khona isitatimende, esivele saveza ukuthi imali kadadewethu iyaqhubeka nokukhishwa ezindaweni ezahlukene,” kusho uNjilo. Uthe enye indawo yakamuva obekukhishwe kuyo imali, igaraji likasomabhizinisi wendawo uMnuz Simanga Khumalo, amumekele ngezandla ezimhlophe ngesikhathi eyocela ukuboniswa umfanekiso womuntu okhiphe imali kwi-ATM esegaraji lakhe ngesikhathi esithile, okuthe uma beyibuka wavela umsolwa.  Amaphoyisa amphenyile umsolwa, wagcina ezikhombela yena lapho egqibe khona umhlengikazi.  UNjilo uthe umsolwa uveze ukuthi umbulale umgilwa ngoba ubesola ukuthi uyamthakatha ufuna babuyelane kwazise ngokusho kwakhe base behlukene. Ugxeke ukungasukumeli phezulu kwamaphoyisa kulolu daba njengoba ethe bewumndeni bathole ukuthi ngaphambi kokuthi udadewabo ashone kukhona owafonela inombolo yamaphoyisa u-10111 eyangena eGreytown ebika ngowesifazane oshaywa kabuhlungu, kodwa amaphoyisa angasukumela phezulu. Udadewabo kamufi uNksz Nondumiso Mchunu, uthe baqale ukusola ngesikhathi befonelwa emsebenzini kubuzwa ukuthi umgilwa ukephi njengoba sekuphele izinsuku engalubhadi emsebenzini, kwayinkathi besuka eColenso bebheke eMsinga ukuyobheka ukuthi kwenzekani. “Sifike zonke izimpahla zakhe zikhona ngaphandle kweselula yakhe. Saqalile ukumbheka sabika nasemaphoyiseni, kwaqhubeka isikhathi singezwa lutho ngaye,” usho kanje. Okhulumela amaphoyisa KwaZulu-Natal uColonel Robert Nethiunda uthe amaphoyisa aseMsinga aphenya icala lokubulala, wathi kuboshwe umsolwa oneminyaka ewu-47.