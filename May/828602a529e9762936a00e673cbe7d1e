AMAPHOYISA aKwaZulu-Natal asexwayise umphakathi ngokugcina izibhamu zabantu abashonile ngokungekho emthethweni.  Amaphoyisa akhiphe lesi sexwayiso emuva kokuthi ngoMsombuluko umfana oneminyaka engu-14 kuthiwa udubule wabulala umfowabo oneminyaka engu-15 eStanger Manor.  Okhulumela amaphoyisa eKZN, uCol Robert Netshiunda, uthe bebebathathu abafana endlini ngesikhathi kwenzeka isehlo. Uthe bekukhona oneminyaka engu-11 nalaba ababili abathinteka esigamekweni. Uthe umfana omdala nguye othole isibhamu, babe sebedlala ngaso nokuthe kusenjalo saqhuma, kwadubuleka umfowabo oneminyaka engu-14.  UNetshiunda uveze ukuthi amaphoyisa aseqale uphenyo ngokuholele ekutheni lezi zingane zikwazi ukuthola isibhamu, okuthiwa ngeselungu lomndeni eselashona.  Ingane esolwa ngokudubula umfowabo kuthiwa iboshiwe yavela enkantolo yezingane.  Uthe izigameko zalolu hlobo zingagwemeka ngokuthi amalungu omndeni wabanikazi bezibhamu asebeshonile, abike emaphoyiseni ngalezi zibhamu.  Ngokwesitatimende samaphoyisa, umuntu osuke esele nesibhamu angakhetha ukuba anikele ngaso kwelinye ilungu lomndeni noma yimuphi omunye umuntu inqobo nje uma lowo muntu ewugcina umthetho futhi enelayisensi yesibhamu.  Isibhamu somuntu oseshonile singadayiswa esitolo esisemthethweni esidayisa izibhamu noma silethwe emaphoyiseni akwa-SAPS ukuze sicekelwe phansi.  Abasuke besele nezibhamu zabantu asebeshonile,  bangafaka isicelo sokuthi isibhamu sisulwe ohlwini lwezibhamu ezisuke zibhaliswe ukuthi ziyasebenza kwa-SAPS.  Amaphoyisa athi ukuhlaba inhlali umthetho kungamfaka enkingeni ozotholakala ukuthi akawulandelanga umthetho.