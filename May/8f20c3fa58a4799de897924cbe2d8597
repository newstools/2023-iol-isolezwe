BABHIKISHE bavala umgwaqo odlula eduze kwesikole, abazali babafundi besikole esiseNkandla befuna kubuyiswe othisha abahlanu okuthiwa bakhetha ukushiya esikoleni emva kokwesatshiswa, okukholakala ukuthi kwenziwa ngamanye amalungu omphakathini. Labo thisha abebefundisa esikoleni samabanga aphakeme, Isizwesenkosi esikhona eNkandla ngaphansi kwesizwe saKwaMagwaza, kuthiwa bazithele phezu kwencwadi ebinohla lwamagama abo nezinhlamvu sezibhamu ezinhlanu ngoMashi, ngaphambi kokuvalwa kwezikole,  ebibaphoqa ukuthi basule emsebenzini noma beyobheka kwezinye izikole badedele abantu bendawo abafundele lo msebenzi.  Kuthiwa bobahlanu labo thisha bangabokufika endaweni. UMnuz Sandile Nsele osekomitini lomphakathi endaweni, uthe lezi zinsongo zishiye kusele othisha ababili kuphela okuwuthishomkhulu nesekela lakhe. “Ukushiya kwabo kushiya abafundi bengondingasithebeni. Izingane azisafundi sezifike zizihlalele zize zibuye zingazange zifunde nokuyinto ebulala ikusasa lazo.  “Amanye amalungu omphakathi akholwa wukuthi le ncwadi nezinhlamvu kwabekwa ngomunye wothisha ngoba bengasathandi ukufundisa kulesi sikole,” usho kanje. Ikhansela kule ndawo, uMnuz Lindokuhle Jali, ekhuluma neSolezwe, uthe isikole kungenzeka sigcine sivaliwe ngenxa yesibalo esincane sabafundi. “Sizama ukukhuluma nabazali abathatha izingane zabo baziyise kwezinye izikole eziqhelile ukuthi bapheze ukwenze njalo.  Ukukhathazeka kwabazali ngalesi sikole, kudalwa yimiphumela engemihle esiyitholayo okwenza abazali babheke kwezinye izikole kodwa siyafisa ukuthi sidingide nomphakathi okungalekelela ekutheni kunyuke izinga lokuphasa kunokuthi sivalwe,” usho kanje. Uthe izingane ezifunda kuso zeve kancane ekhulwini okuyisibalo esincane kakhulu kanti ukwehla kwesibalo sezingane ezibhalisela ukufunda kuso kuqale kusuka ngo-2015.  Uthe kothisha abababili abasele okuwuthishanhloko nephini lakhe, nabo kuvele ukuthi sebenikezwe izincwadi wuMnyango wezeMfundo ezibakhomba kwezinye izikole.  Uchaze lesi simo njengesikhahlameza kakhulu abazali babafundi abangenawo amandla okukhokhela izimoto ezithutha abafundi ukubayisa ezikoleni eziqhelile abebethembele kulesi sikole. Omunye wamalungu omphakathi obeyingxenye yabebevale umgwaqo, ongathandanga ukudalulwa, uthe bayafisa ukuthi kubuyiswe othisha abahambile. “Silinde okuzoshiwo wumnyango njengoba uthembise ukuthi uzokuza kithina usichazele ngokuzokwenzeka. Ukungafundi kwezingane ekubeni sekusondele ukubhala kubuhlungu kakhulu, kulimaza ikusasa lezingane yingakho sivale umgwaqo sifuna ukuthi umnyango usibuyisele othisha bethu kuqhubeke ukufunda,” kusho ,yena. Imizamo yokuthola ukuphawula koMnyango wezeMfundo esifundazweni ayiphumelelanga njengoba kuze kwashaya isikhathi sokushicilela ungakaphenduli ngalolu daba.