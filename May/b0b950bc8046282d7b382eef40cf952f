INKANTOLO yesiFunda yaseMtuba igwebe owesilisa iminyaka engu-76 ngecala lokuphanga kusetshenziswa indlakadla imoto yemali nawokuzama ukubulala. USibongiseni Mkhwanazi (18) uzohlala iminyaka engu-18 ejele ngenxa yokuthi izigwebo uzozidonsa kanyekanye. Ugwetshelwe isigameko esenzeka KwaSomkhele, ngoFebhuwari 3, 2020. Okhulumela oKlebe KwaZulu-Natal, uLieutenant Colonel Simphiwe Mhlongo, uthe uMkhwanazi ugwetshwe iminyaka engu-18 icala ngalinye kwamathathu okuphanga kusetshenziswa udlame. UMhlongo uthe le ndoda iphinde yagwetshwa iminyaka eyisikhombisa icala ngalinye kwamabili okuzama ukubulala ebithweswe wona. “Ugwetshwe neminye iminyaka emihlanu ngokushintshana ngemali ngendlela engekho emthethweni neminye emithathu ngokutholakala nemoto entshontshiwe. Izigwebo zakhe uzozidonsa kanye kanye,” kusho uMhlongo. Kuthiwa uMkhwanazi nozakwabo bavukela imoto yemali eyayishayelwa onogada isuka KwaNongoma belibangise eRichards Bay. Kuvela ukuthi baqhulula uyaba lwezinhlamvu bezibhekise kule moto kwaze kwaba umshayeli wayo uyayimisa. “Babe sebephanga onogada izibhamu zabo zomsebenzi balandela ngokuthi baqhumise le moto ngeziqhumane yavuleka. Bashaya bachitha nesamba semali esingadalulwanga,” kusho uMhlongo. Kuthiwa kwabe sekuvulwa icala esiteshini samaphoyisa KwaMsane, idokodo ladluliselwa koKlebe eRichards Bay ukuze baqhubeke nophenyo. Kuvela ukuthi uMkhwanazi wakhalelwa amasongo kaSigonyela ngesonto elilandela okwenzeka ngalo isigameko UMhlongo uthe oKlebe bayithola imoto eyasetshenziswa kwenziwa lobu bugebengu. “Avalwa ama-akhawunti kaMkhwanazi asebhange ayekade esolisa kanti yonke imali eyayikuwona izoshaqwa uMbuso,” kusho uMhlongo.