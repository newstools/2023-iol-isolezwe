OWAYENGUMXHUMANISI weKaizer Chiefs nabalandeli uMnuz Louis Tshakoane (74), umkakhe nendodana yabo bavele enkantolo ngamacala okukhona nelokuqola abantu imali. UTshakoane, uNkk Suzan Tshakoane (59) nendodana yabo, uMnuz Louis Tshakoane Junior (34)  bavele ngoLwesithathu eNkantolo yamacala athinta imali ePalm Ridge, eGoli . Icala labo lihlehliselwe uLwesibili ngoMeyi 23, ukuze bafake isicelo sebheyili. Babekwe amacala ambalwa okuhlanganisa elenkohlakalo, elokweba, elokushintshana ngemali ngendlela engekho emthethweni nelokwephula umthetho, iFinancial Advisory and Intermediary Services Act. Okhulumela oKlebe, uColonel Katlego Mogale, uthe bobathathu basolwa ngokuba yingxenye yenkampani i-Undercover Billionaires, okuthiwa yayiqola abantu imali ibathembisa inzuzo. Kuvela ukuthi kwakuthi uma abantu sebeyitshalile imali, bangatholi nendibilishi. OKlebe bathi ilinganiselwa kuR100 million, eyayisitshalwe kule nkampani. UTshakoane uboshwe ngoLwesibili eMamelodi ePitoli, eqeda kwethula inkulumo emngcwabeni yalowo owangemumgqugquzeli wabalandeli kwiMamelodi Sundowns, uMnuz Alex “Goldfingers” Shakoane. UCol Mogale uthe ukuboshwa kukaTshakoane kulandela ukukhishwa kwencwadi egunyaza ukuthi aboshwe ophenyweni oluqhubekayo ngale nkampani okuthiwa yayingabhalisiwe ngokusemthethweni. “Kusolakala ukuthi abammangalelwa bahlomula emalini eyazuzwa yi-Undercover Billionaires eyayingabhalisiwe,” kusho uCol Mogale. Kuthiwa uTshakoane Junior uboshelwe kubo eKempton Park. Waboshwa okokuqala ngo-2019, wakhululwa ngebheyili kaR70 000. Kuthiwa wayegqigqa enkantolo kodwa wagcina engasalubhadi, wadla phansi. OKlebe bathi ukuboshwa kwalo mmangalelwa kungenxa yokuphulwa imibandela yebheyili yakhe.