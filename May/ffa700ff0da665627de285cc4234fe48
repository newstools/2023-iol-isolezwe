UZOBONGWA esadla anhlamvana uMfundisi webandla, iHealing Hour Emmanuel Prophetic Global Ministry uMphrofethi Saziso Ndwandwe ngendima aseyiklamile ekulekeleleni umphakathi ngezindlela ezahlukene. INew Hope School of Theology izobonga iphinde ihloniphe uNdwandwe emcimbini ozokuba ngomhlaka-20 kwephezulu esizindeni sebandla esisenkabeni yeTheku. UNdwandwe ibandla lakhe eselinamagatsha amaningi kusona sonke isiFundazwe saKwaZulu Natal uthe uzizwa ethobekile ngokuhlonishwa esaphila. Kuningi uNdwandwe ajwayele ukubonakala ekwenza, phakathi kwakho wukunikezela ngosizo lwamagilosa okudla ezintandaneni nasemindenini ehlwempu. Lokhu uNdwandwe uthi usuke ekwenza ngoba kuyinto esekujuleni kwenhliziyo yakhe kungekho akubhekile ukuthi abongwe ngakho. Uthi usaqhubeka nohlelo lwakhe lokunikezela ngosizo emindenini eyahlukene edinga usizo kulesi sifundazwe. “Ngizizwa ngithobekile, kimina kusho into enkulu ukuthi kukhona abakuqaphelile ukusebenza kwami ngokuzikhandla. Yize ukwenza kwami bekungekho mayelana nokufuna ukubongwa,’’ usho kanjena. Ngonyaka ozayo uNdwandwe uthi ufuna ukusungula uhlelo lokuhambela izifundazwe zonke oluzobe lumayelana nokunakekelwa kogogo nomkhulu. Lokhu uthi uzobe ekwenza ngoba ukholwa ukuthi kungaba uhlelo oluhlabahlosile.  “Ngikholwa ukuthi kuyinto emqoka ukubaluleka kokuhlonishwe kwabantu abadala futhi baphinde bathole nokunakekeleka abakudingayo,’’ kuchaza uNdwandwe. Uthe ngokuhamba kwesikhathi uhlela ukulekelela abantu abaphila ngokukhubazeka.  Uthe okwamanje akakazi kahle ukuthi yikuphi okumele akwenze ngenhloso yokuqala lolu hlelo. Eminyakeni eyedlule uMphrofethi uNdwandwe igama lakhe like laba sematheni njengoba kwakuvela ukuthi uphulukisa abantu esebenzisa amatshe.