UMENGAMELI weqembu Abantu Batho Congress uMnuz Philani Mavundla, uthe uzimisele ukuqeda ukhondolo olugqame kakhulu kwabangomengameli be-ANC, lokuhlala kuma-ward aphethwe ngamanye amaqembu. UMvundla ubeyiphini lemeya nosihlalo ekomitini lezokuHlaliswa kwaBantu kuMasipala weTheku ngaphambi kokuthi akhonjwe indlela.  Uvumbuke esigxotsheni emele iqembu lakhe njengogaqele esobukhansela ku-ward 2 kuMasipala waseMvoti, njengoba kuzoba nokhetho lokuchibiyela ngenyanga ezayo. Bekusaphele inyanga efungiswe njengekhansela le-ABC kulo masipala emva kokuxoshwa ezikhundleni abephathiswe zona kuMasipala weTheku. Lena yi-ward adabuka kuyo kanti phambilini beyiphethwe yi-ANC. Isikhala  sivuleke emva kokushona engozini yemoto kukaMnuz Mduduzi ‘Nyuswa’ Ngcobo obeyikhansela kuyo, ezinyangeni ezimbili ezedlule. “Abaholi abanohlonze, bahlala ezindaweni okuphethe kuzo amanye amaqembu. Akufihliwe ukuthi umengameli wokuqala wentando yabantu uDkt Nelson Mandela, umuzi wakhe oseGoli ukwi-ward ephethwe i-Democratic Alliance kanjalo nokaMengameli okhona uMnuz Cyril Ramaphosa. UMnuz Jacob Zuma naye, selokhu kwathi nhlo, i-ward ahlala kuyo ngisho uMasipala waseNkandla, uphethwe yi-IFP.  Komengameli bamaqembu, kusewuMntwana uMangosuthu Buthelezi osakhombise ukwethenjwa abantu bangakubo njengoba ngisho umasipala ahlala kuwo, uphethwe yi-IFP,” usho kanje. Uthe ukungenela kwakhe lolu khetho, kuzocacisa ukuthi ekukhuleni kwe- ABC enamakhansela  nakwezinye izifundazwe, abantu bangakubo bayamthemba yini yena siqu sakhe njengomholi. Yize kunjalo, kunamahlebezi aveza ukuthi lo mholi ungomunye wabathishiwe ukuthatha isikhundla sobumeya  kulo masipala, aseke wasiphatha phambilini eseyilungu le-ANC ngesikhathi iwuhlwitha okokuqala kwi- IFP ngo-2011. Kuzothi namhlanje kube nomhlangano okuthiwa kuzophakanyiswa kuwo ukungabethembi ubuholi bemeya kuwo lo masipala ongaphansi kwe-IFP, uMnuz Gabriel Malembe. Kwenzeka lokhu nje, iNkantolo eNkulu yaseMgungundlovu ngesonto eledlule,  iphoqe uSomlomo wawo uNksz Nothando Dlamini ukuthi ahlalise umhlangano. I-ABC ifake amaphepha enkantolo ifuna yena nezinye izikhulu bathathelwe izinyathelo ngabakubize ngokwedelela umyalelo wenkantolo eyayinqume ukuthi umhlangano ube semasontweni amabili adlule, kodwa wagcina ungabanga khona. Okhethweni lwakamuva lohulumeni basemakhaya, i-ABC enezihlalo eziyisikhombisa kuwo beyivote ne- IFP eneziyisishiyagalolunye ukukhipha i-ANC emandleni eyayithole eziyishumi.   I-ABC ishaye  ingqimphothwe njengoba kulindeke ukuthi namhlanje ivote ne-ANC, okuyilapho umthombo weSolezwe uveza ukuthi uma imizamo yokuketula i-IFP iphumelela, esobumeya sizonikezwa i-ABC. Ebuzwa ngalokho, uMavundla uthe ayikho inkulumo enjalo esaxoxiwe kodwa konke kuzobhungwa emva kokuthi sebeyikhiphile imeya nosomlomo, aqinisekise ukuthi kuzokwenzeka namhlanje.