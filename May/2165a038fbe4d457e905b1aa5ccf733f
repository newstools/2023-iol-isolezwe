INKANTOLO yeMantshi yaseBloemfontein isikuhlehlisele isonto elizayo ukulalelwa kwesicelo sebheyili sikaDkt Nandipha Magudumana, emva kokuthi abameli becele ukuthi kumiswe okwesikhashana ukulalelwa kwesicelo sakhe obekulindeke ukuthi silalelwe kusuka ngoLwesine. UDkt Magudumana ubhekene namacala, phakathi kwawo elokusiza isoka lakhe uThabo Bester ukweqa ejele, oweqa ejele laseMangaung, eFree State, nyakenye, njengoba edonsa isigwebo ngamacala okubulala nokudlwengula abesifazane. Ubevele nabayisihlanu aboshwe nabo, kanti abameli bakhe bathe kunobufakazi nolwazi olusha olunikezwe inkantolo olubaphoqa ukuthi abamele, anikwe isikhathi ukufaka isicelo sebheyili inkantolo egcine inqume ukuthi kube uMeyi 16. Omunye wabameli bakaDkt Magudumana, u-Advocate Dlamini, uthe ngaphambi kokufika kwalolu lwazi noma ubufakazi obubucayi obuthinta lo abammele, bebekulungele ukuqhubeka nesicelo sebheyili kodwa emva kokulubhekesisa banqume ukuthi sigodlwe kuze kube yisonto elizayo. “Lokhu kwenzeka ngenhloso yokuthi ummangalelwa ethathe isinqumo esiphusile kulolu daba. Ngenxa yokubaluleka nobucayi balobu bufakazi, ngifuna ukukubeka kule nkantolo ukuthi ummangalelwa ubheka ezinye izindlela zokusebesenzisa ilungelo lakhe, kwezinye izinhlaka ngaphandle kwale nkantolo,” kusho uDlamini. UDkt Magudumana noBester baboshwe bebhace eTanzania, ngenyanga edlule. UBester weqe ejele eliseMangaung ngoMeyi, nyakenye