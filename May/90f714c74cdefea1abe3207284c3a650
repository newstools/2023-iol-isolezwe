INKAKHA kwezebhola labesifazane e-Afrika, nakwiBanyana Banyana, uPortia “Bashin” Modise, ivule izandla ngokusebenza kwiRoyal AM Ladies, ngemva kwenkulumo yakamuva kaShauwn “MaMkhize” Mkhize.  UMaMkhize, ubekhuluma muva nje embuthanweni weSport Summit, e-International Convention Centre (ICC), eThekwini, wathi usenesikhathi elandela uModise owashayela iBanyana amagoli angaphezulu kwangu-100, ngenhloso yokuqinisa ngaye ithimba labaqeqeshi beqembu lakhe labesifazane. “Sesiside isikhathi ngimlandela uPortia ngakho-ke uma siqeda esikwenzayo mina naye sizokhuluma noma kanjani,” kusho uMaMkhize obekhuluma, ezwa uModise obengesinye sezikhulumi emcimbini. Ngesikhathi uMoside ebuzwa abezindaba ngenkulumo kaMaMkhize uthe, kuyobe kufezeke isifiso sakhe ngoba kade ayefisa ukusebenza nomengameli weRoyal AM Ladies. “Ngijabule kakhulu ngenkulumo kaMaMkhize kodwa esengikufunde ebholeni laseNingizimu Afrika, ukuthi kufanele ulinde kuze kwenzeke ngoba amazwi wodwa awanele,” kuphendula uModise. “Ngiyathanda ukuyikholwa into ayishilo kodwa sengiyibone kaningi into efana naleyo. Ngiyayihlonipha inkulumo yakhe kodwa ukuthola ucingo oluvela kuyena yikhona engiyoqinisekisa ngakho. Ithuba afuna ukunginika lona ngingalijabulela kakhulu ngoba yithina vele esilidlalile ibhola, ngakho-ke sinomqondo ongcono ngalo. “Ukuze ibhola labesifazane lifike lapho kufanele lifike khona kudingeka ukuthi thina esilidlalile sibe yingxenye yawo wonke amaqembu abesifazane akhona ngokwahlukana kwethu. “Amaphutha esiwenzile asenza sibe ngabantu abafanele ukuba phambili ekubumbeni ikusasa lalo mdlalo ngoba sizoza ngomqondo wokuvimba ukuthi (la maphutha) angaphindeki. “Sikhulile manje futhi sesazi okuningi okungakhulisa ibhola labesifazane ngakho-ke uma engisondeza ngizojabula kakhulu ngoba ngicabanga ukuthi mina naye (uMaMkhize), sinomqondo othi awufane,” kulandisa uModise. Udalule ukuthi phambilini wabacela laba ababheke izindaba zakhe ukuthi bathinte uMaMkhize, bamazise ukuthi uyathanda ukuba yingxenye yeRoyal AM. “Inkulumo yakhe ingitshele ukuthi ababheke izindaba zami bake bakhuluma naye njengoba ngangibacelile okuyinto emnandi-ke nokho. “Ngiyakholelwa kuDelisiwe (Mbatha) oqeqesha iRoyal AM Ladies ngoba ngidlale naye iminyaka kwiBanyana futhi ngiyakwazi angakwenza. Uma uDelisiwe ezoqhubeka nokukhiqiza abanye (oDeli) nami ngizobe ngimatasa ngikhiqiza abanye oPortia ngaphandle kokubanga amandla,” kuphetha uModise. Khonamanjalo, iRoyal AM Ladies iqhubekile nokunwantela kwi-log yeHollywoodbets Super League, ixebula iThunderbirds Ladies ngo 3-0 ekuhambeni ngoMgqibelo. IThwihli Thwahla isilele endaweni yesine ngamaphuzu angu-27 emidlalweni engu-14. Elinye iqembu laKwaZulu-Natal, iDurban Ladies, libuye namaphuzu aphelele ekuhambeni liguqisa iCoal City Wizards ngo 4-2. Lo mphumela ulibeke endaweni yesishiyagalombili ngamaphuzu angu-21. I-University of Western Cape ivuke yazithatha ngemuva kokudliwa yiMamelodi Sundowns ngempelasonto edlule, ithela phansi iJVW FC ngo 2-0. ISundowns isaqhwakele ngamaphuzu angu-37 njengoba idle  i-University of Johannesburg. Ilandelwa yi-UWC ngangu-36 neTS Galaxy Queens ngangu-31. Emsileni kusavale iCoal City Wizards neMa-Indies Ladies, abanamaphuzu ayisikhombisa nayisithupha, ngokwehlukana. Imiphumela yeHollywoodbets Super League yangemeplasonto: Coal City Wizards 2-4 Durban Ladies, University of Western Cape 2-0 JVW FC, Tshwane University of Technology 2-0 Richmond United, Thunderbirds Ladies 0-3 Royal AM Ladies, University of Pretoria 7-0 Ma-Indies Ladies, Copperbelt 2-2 City Lads, TS Galaxy Queens 0-0 First Touch, University of Johannesburg 1-2 Mamelodi Sundowns Ladies.