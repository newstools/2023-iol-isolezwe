UFAKAZI woMbuso uZandi Gumede (udadewabo kaKelly Khumalo), uthi yize babephuza ngosuku okwabulawa ngalo uSenzo Meyiwa kodwa ukukhumbula konke okwenzeka ngoba wayengadakiwe.  Elandisa iNkantolo eNkulu yasePitoli kuleli sonto,  uZandi uthe yena nodadewabo uKelly Khumalo, babehlanganyele amakani ayisithupha eGurana. Uthe okumenza akhumbule konke ukuthi ayengeqile kwamathathu ayesewaphuzile. Emva kokudutshulwa kukaSenzo uthe waphuma wabaleka waya emzini kaMaggie Phiri, ongumngani kamama wakhe, eyofuna usizo lokuthi kufonelwe amaphoyisa ne-ambulensi. Uveze ukuthi uMaggie wambuza ukuthi kwenzenjani, wamtshela ukuthi kungene abantu kubo badubula uSenzo. UMaggie uthe wafonela indodakazi yakhe uNthabiseng, wathi yathi uma izwa lokho yathwala izandla ekhanda yahayiza.  Esebuyela endlini uthe wafica uSenzo Meyiwa opha, belokhu bezama ukuvala inxeba lapho ayedubuleke khona ngethawula. Eqhubeka nobufakazi uveze ukuthi ngesikhathi kuqinisekiswa ukushona kukaSenzo, yena noKelly baya egumbini ayelaliswe kulona. Sebephuma uthe bazithela ebantwini abaningi ngaphandle okwakukhona nabadlali be-Orlando Pirates behamba nezintombi zabo, uChicco Twala (onguyise kaLongwe Twala) noMandisa owayengunkosikazi kaSenzo osemthethweni. Uthe kwasuka umsindo kuxabana uKelly noMandisa baze badonsana ngezinwele, balanyulwa. UMandisa kuthiwa wayesola uKelly ukuthi umbulele uSenzo. UZandi ukhombe ummangalelwa wesibili, uBongani Ntanzi ukuthi wambona nokuthi wayebukeka kanjani ngelanga lesigameko. Eseqhubeka nobufakazi uZandi ngoLwesihlanu, udalule ukuthi uNtanzi wayezifihle ngesigqoko seHoodie, kuvele isilevu kodwa wakwazi ukumbona ngoba uthe wayenemihlathi eqinile, eboqokile namehlo amakhulu futhi emnyama ecwebezela. Uthe umuntu akwazi ukumbona kahle uNtanzi kubamangalelwa abasenkantolo. Uveze ukuthi ngesikhathi bezama ukusiza uSenzo owayesedubulekile, wathi uma emthinta wezwa ukuthi useqala ukubanda kwezinye izingxenye zomzimba. Kwethulwa ubufakazi ngoLwesihlanu, u-Advocate Zandile Mshololo, ubengekho kodwa emelwe ozakwabo. Abamangalelwe ngokubulala kukhona uBongani Ntanzi, Muzikawukhulelwa Sibiya, Mthobisi Mncube, Mthokoziseni Maphisa noFisokuhle Ntuli. Icala lihlehliselwe uJuni 12, kanti uZandi usazoqhubeka nobufakazi njengoba esazohlohlwa imibuzo ngabameli babamangalelwa.