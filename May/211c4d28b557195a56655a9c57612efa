INYUNYANA yamaciko iCultural & Creative Industrial Federation of South Africa (CCIFSA) ichitha ukuphakanyiswa kukasihlalo wakwaZulu-Natal, uThokozani ‘Tzozo’ Zulu ukuthi aqokelwe kwesokuba nguNgqongqoshe wezeMidlalo, ubuCiko namaSiko kulesi sifundazwe. Lokhu kuza emva kokuvela kwegama likaTzozo, okuthiwa uphakanyiswe amalungu ale nyunyana ukuthi abe ngungqongqoshe. Kuthintwa uTzozo, uvumile ukuthi amaciko asephakamise igama lakhe ukuthi athathe isikhundla. “Kukhona nencwadi esengiyitholile ebhalwe yiCCIFSA yaseGoli iphakamisa igama lami. Kuyinto ebengingayilindele kodwa akuyona into engizoyinqaba uma amaciko ebona kanjalo. Kudala sixoxa ukuthi kulo mnyango kumele kungene umuntu oziqondayo izinkinga zamaciko nozowamela ngeqiniso. Ngithole ukuthi yinto ehlelwayo ukuthi ngithathe lesi sikhundla futhi ngiyavuma ukusithatha ngokuthunywa amaciko. Okungijabulisayo ukuthi ngiphakanyiswa amaciko njengoba nabepolitiki bephakamisana bodwa. Ngithi sekuyisikhathi ukuthi manje kube noshintsho kulo mnyango,” kusho uTzozo. Umengameli weCCIFSA, eNingizimu Afrika, uJoy Mbewana, uthe usizwile lesi siphakamiso seCCIFSA yaseGoli kodwa izinto azihanjiswa kanjalo kule nyunyana. “Awakwazi amalungu eCCIFSA aseGoli ukuthi aphakamise igama lomuntu bese kuba yinto ezohlanganisa wonke umuntu. Uma kunesiphakamiso esinjalo kumele sixoxwe yizona zonke izifundazwe kuvunyelwane. Khona sifuna ukuthi kungene umuntu oziqondayo izimfuno zamaciko kodwa siyazi ukuthi ongqongqoshe bakhethwa ngokwepolitiki. Undunankulu wethu siyamethemba ukuthi uzokwenza okufanele ukuqoka umuntu ozokwazi ukumela ngendlela amaciko kulesi sikhundla ngoba uyawuqonda umkhakha wethu. Asikwazi ukugxambukela sithi akukhethwe iciko ngoba siyalwazi uhlelo luhamba kanjani lokuqoka ongqongqoshe. Namagama aphakanyisiwe ongqongqoshe abangase bavale lesi sikhundla, siyawaseka amanye awo,” kusho uJoy. Isikhundla sikangqongqoshe walo mnyango kwaZulu-Natal, sivuleke emva kokusula isigubhukane kobekusona, u-Amanda Bani-Mapena. Isikhundla sikaNgqongqoshe kulo mnyango sibanjwe wuNgqongqoshe, uBongiwe Sithole-Moloi onguNgqongqoshe wezokuBusa ngokubambisana nobuHoli boMdabu kwaZulu-Natal.