SITHOLWE sishisiwe isidumbu sikasomabhizinisi obefunwa wumndeni ngemva kokuduka egcina ukubonakala ngoMgqibelo, eyovala isitolo sakhe esiseTshelimnyama. Sitholakale izolo isidumbu sikaMnuz Nqobani Ntokozo Makhathini (37), waseDassenhoek, kuthiwa besisehlathini elingasesibhedlela samaRoma, eTshelimnyama. Kucishe kwaphela usuku lwesibili engabuyi ngoba kuthiwa ubehambe ntambama eyovala isitolo. Isihlobo esikhulume neSolezwe esingagunyaziwa wumndeni ukukhuluma nabezindaba, sithe amalungu omndeni asathukile ngesimo esehlile. “Bekungumuntu ozithandela isonto, engaphuzi futhi engabhemi. Kuthiwa usuke engumuntu oyovala esitolo wangabe esabuya. Ngenxa yokuthi yinto angakaze ayenze phambilini, kuwuthisile umndeni, wafonelwa kodwa engatholakali nokuyilapho udaba lokulahleka kwakhe lubikwe emaphoyiseni,” usho kanje. Uthe ngenxa yokuthi isimo siwehle ngaphezulu umndeni, awukakwazi ukukhuluma nabezindaba ngodaba. Umyalezo ngokulahleka kukaMakhathini, bewusatshalaliswe ezinkundleni zokuxhumana, umndeni ucela ukufuniswa yena. Iphoyisa elisebenzela esiteshini esiseMarianhill ,elingagunyaziwe ukukhuluma nabezindaba likuqinisekisile ukuthi isidumbu sikaMakhathini sitholwe sishisiwe. Kuthintwa okhulumela amaphoyisa KwaZulu-Natal, uConstable Thenjiswa Ngcobo, uthe balinde umbiko esiteshini samaphoyisa ngokutholakala kwakhe, waqinisekisa ukuthi icala lokulahleka komuntu livulwe esiteshini samaphoyisa eMariannhill.