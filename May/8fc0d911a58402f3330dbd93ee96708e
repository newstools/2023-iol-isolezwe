UNOBHALA jikelele we-ANC uMnuz Fikile Mbalula, uthe bacabanga neyokujuba izingwevu zenhlangano ukuthi ziyosiza uma sebengenela komasipala okunombango kubona ngenxa yokungaboni ngaso linye kwabaholi be-ANC.  UMbalula uthe maduzane bazothula uhlelo abazongenela ngalo kule mikhandlu enezinkinga. “Bangu-42 omasipala esizongenela kubona. Sibheka nokuthi sijube izingwevu ze-ANC ukuze kube nozinzo emikhandlwini okunokungaboni ngaso linye kuyona.” Uthe bazoxoxa namalungu e-ANC ezifundazweni ngalokhu kungenela kwabo bewubuholi bukazwelonke. Ukusho lokhu izolo njengoba ubuholi bale nhlangano bebuvakashele eNorth West buyoxazulula izinkinga. “Uhlelo esizolwethula luzobheka nabantu abajutshiwe ukuthi banamava afanele. Sizobheka nokuthi labo masipala basebenza kanjani ngoba kudingeka kuhanjiswe izidingo ebantwini.”  Uthe umsebenzi wamakhansela ngukubhekana nezikhalo zomphakathi. “Uma uyikhansela uphefumula, udla, uphila izinkinga zomphakathi. Uwena oyibhuloho lokuxhumanisa umphakathi osuke ukhala ngezinto ezehlukene okubalwa, imizi, imitholampilo nokunye umphakathi osuke ukhala ngakho.“  UMbalula ubalule  nokuthi uma kukhona abaholi abathathu abaphezulu bale nhlangano abathinteka ezinsolweni zokuthi bafuna intshontsho kuMvikeli woMphakathi u-Advocate Busisiwe Mkhwebane, ukuze kunyamalale amacala abhekene nabo. “Okwamanje akukho okuphathekayo esinakho, kusayizinsolo. Uma kwenzeka kukhona noma imuphi umholi othintekayo, sizobhekana naye. Asidlali uma uphambuka sibhekana nawe. Ngikhathazekile ngesithunzi se-ANC,” kusho uMbalula. Uthe bayaleseka ithimba elijutshwe nguMengameli Cyril Ramaphosa, ukuphenya ngezinsolo zokuthi elakuleli lanikeza iRussia izikhali. “Ikhomishini esungulwe nguRamaphosa iholwa ijaji eselathatha umhlalaphansi. Uma kukhona okuzovela ukuthi wanika iRussia izikhali, sizobhekana naye. Kumele sihlanze isithunzi sezwe ngokuthi kuphenywe ngoba ukube akuzange kuphenywe abantu bebengeke bakholwe,” kusho uMbalula. Usole umholi we-DA uMnuz John Steenhuisen, ngokufuna amandla nokudicilela phansi i-ANC ngokuthi uyakholwa ukuthi elakuleli lazikhipha izikhali. “Kusuka umuntu wakuleli uSteenhuisen, utshela abe-BBC ukuthi uyakholwa ukuthi sazikhipha izikhali. Kunamazwe aya empini namanye amazwe ngoba efuna izikhali zembhubhiso ezazingekho,” kusho uMbalula.