AFUNWA uthuli ngamaphoyisa, amadoda amahlanu okuthiwa awabange esalubhada enkantolo emva kokulahlwa yicala lokuthumba, elokuzama ukubulala nelokushaya, enzeka ngo-2016. U-Andile Qumbisa (36), uKhethukuthula Mthiyane (29), Nthethelelo Mpofana (23), uThemba Mpofana (26) noThobani Msabalala (24), kuthiwa bonke balahlwa yilawa macala, okuthe emva kokuthi isicelo sabo sokudlulisa icala singaphumeleli, badla phansi bangaphinde baya enkantolo. INkantolo yeMantshi yasePort Shepstone, ngesonto eledlule ikhiphe umyalelo ogunyaza ukuboshwa kwalaba abahlanu. Kuthiwa ngo-2016, bathumba owesilisa oneminyaka engu-26 bamfaka emotweni yabo bahamba naye.  Kuthiwa baqale bamshaya, ngaphambi kokumphoqa ukuthi aphuze uphethroli, base bemokhela ngomlilo. Umgilwa kuthiwa watholwa enamanxeba okusha, eQinabout, eGamalakhe. Okhulumela amaphoyisa KwaZulu-Natal, uColonel Robert Nethiunda, unxuse umphakathi ukuthi ulekelele amaphoyisa aseGamalakhe ngolwazi olungaholela ekuboshweni kwabo. “Kunxuswa noma ngubani ongaba nolwazi ngalaba basolwa ukuthi athinte uDetective Jabe ezinombolweni ezithi:  079 696 3600/039 3181123. Noma athinte inamba yokubika ngobugebengu ethi; 08600 10111, noma alume amaphoyisa indlebe ngokuyimfihlo kwi- App yawo i-MySAPS,” kusho uNetshiunda.