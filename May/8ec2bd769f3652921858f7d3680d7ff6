NGEKE avume ukushushiselwa into angayazi usihlalo we-ABC KwaZulu-Natal, uMnuz Bonga Nzuza. Lokhu ukusho ngemva kokuzidalela amazinyo abushelelezi ngokubiza umhlangano wobuholi besifundazwe, owazwakalisa ukungahambisani nokulaxazwa kwe-IFP komasipala baKwaZulu-Natal. UNzuza ulengelwa yizembe futhi usanda kuthola incwadi ephuma kumengameli we-ABC, uMnuz Philani Mavundla, imyalela ukuthi abeke izizathu ezingenza ukuthi angamiswa eqenjini. Incwadi uyithole emva kokubiza umhlangano wobuholi be-ABC KwaZulu-Natal, lapho abaholi be-ABC bazwakalisa ukuhambisani nomyalelo kaMavundla owawuthi amakhansela eqembu angabe esavota ne-IFP komasipala baKwaZulu-Natal. Emhlanganweni ubuholi be-ABC KwaZulu-Natal, baveza ukungahambisani nokubanjelwa kwamakhansela eqembu u-50% wemiholo. Bakhala ngokuqokwa kwamakhansela asezindaweni angahlali kuzona. Yiwo umhlangano owadalela uNzuza amazinyo abushelelezi njengoba esanda kuthola incwadi eqhamuka kuMavundla, ethi akabeke izizathu zokuthi kungani kungafanele amiswe emsebenzini. Encwadini uMavundla wathi uNzuza akanawo amandla okubiza umhlangano futhi ubuholi besifundazwe abunawo amagunya okukhuluma izindaba zokusebenzisana komasipala, ukuqokwa kwamakhansela kanye nokubanjelwa kwamakhansela u-50% wemiholo. UNzuza uthe useyiphendulile incwadi kaMavundla, wathi uselindele impendulo. Uphendule kanje uNzuza: “Ngeke ngivume ukushushiselwa ukuthi ngabiza umhlangano, ukhona umuntu ongashushiselwa ukwenza umsebenzi wakhe? Kuwumsebenzi wami ukubiza imihlangano njengoba ngingusihlalo. Ngizibona ngihlukumezeka. Ngisazobikela abaholi bezifunda ngalokhu okungehlelayo.” UNzuza uthe umthethosisekelo weqembu umnikeza amagunya okuthi abize imihlangano, wathi akazi ukuthi kungani uMavundla efuna ukummisa eqenjini. “Ngimangele ngaphinde ngadumala ukufunda ukuthi mina njengosihlalo owakhethwa engqungqutheleni eyayiseNewcastle, anginalo ilungelo lokubiza umhlangano wobuholi. Okungimangazayo ukuthi ngihlale ngiyibiza imihlangano kungabi nankinga.” UNzuza uthe banalo ilungelo lokukhuluma ngalezinto abazidingida emhlanganweni. “Odabeni lokusebenzisana komasipala asisho ukuthi akusetshenziswane ne-IFP noma ne-ANC. Thina esikushoyo ukuthi abaholi basezifundeni abayekwe kube yibona abakhetha iqembu abazosebenzisana nalo, ngokubuka isimo ukuthi sivuna ukuthi kusetshenziswane naliphi iqembu. Inkinga asazi ukuthi uMavundla wasithatha kuphi futhi enobani lesinqumo. Odabeni lokubanjelwa kwamakhansela o-50% sasingeke singayixoxi ngoba amakhansela akhala kumina ngokuthi asala engenalutho emva kokubanjelwa lemali.”