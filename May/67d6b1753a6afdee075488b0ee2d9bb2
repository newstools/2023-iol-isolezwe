USEGUDUZE amazwe ehlukene ecija abaholi bamabandla, uMbhishobhi osenokhakhayi oluqinile nosekuphele iminyaka engaphezulu kuka-30 eshumayela iZwi likaNkulunkulu. UMbhishobhi Sifiso Mthembu (63) wePower of God Assemblies, phakathi kwamazwe aseke wawahambela eyofundisa ngezobuholi kubalwa e-United Kingdom (UK), e-United States of America (USA), e-England, eKenya, eZambia nase-Uganda. E-Uganda udalule ukuthi usuke eyocija ubuholi beFully Gospel of Uganda.  Ukucijwa kwabaholi bebandla likaNkulunkulu, uMbhishobhi uMthembu ukuchaza njengento eyisisekelo sebandla.  “Ayikho into emqoka ngaphezulu kokuthi abaholi bathole ukucijwa nabo. Lokhu kuyabalekelela ngezindlela ezahlukene,’’ usho kanjena. UMbhishobhi Mthembu waqala ukushumayela ngo-1987. Sekuphele iminyaka engu-19 agcotshelwa kulesi sikhundla njengoba kwenzeka ngo-2004. Ibandla aliholayo linamagatsha angu-77 atholakala KwaZulu-Natal, Eastern Cape naseGoli.  Leli bandla linegatsha eMgungundlovu elihlanganisa abazalwane abavela emazweni ahlukene nabaseNingizimu Afrika eliholwa nguMfu John Khalenga waseCongo. UMthembu uyilungu lenhlangano yabefundisi, i-Alliance of Pentecostal and Charismatic Churches in South Africa. Ukuba yingxenye yezinhlangano zabefundisi uMbhishobhi Mthembu ukuchaza njengento emqoka. “Ezinhlanganweni esikuzona njengabaholi yilapho esikwazi ukuthola  khona ithuba eliyingqayizivele lokuthi sikhuzane. Singagcini lapho siphinde sikhulisane ngezinto ezahlukene,’’ echaza. Kuyona yonke le minyaka engumholi uthi akufundile ukubaluleka kokuthi  uma ungumholi, konke kuhambe kahle nasemndenini wakho. NgoJulayi 05 kuya ku-08 uzokube eyingxenye yengqungquthela ezokube iseZambia ebizwa nge-Pioneer Conference International. Ubonge ukusebenzisana okuhle noMfu Mahlalempini Mqadi owashona engozini yemoto ngo-1998 ababekade benaye ebandleni nathe wancela kogwansile ngokusondelana naye.