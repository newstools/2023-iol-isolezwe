UNCOME abadlali bakhe ngokumelana nezimo ezinzima emlenzeni wokuqala kowandulela owamanqamu weCaf Champions League neWydad Athletic, umqeqeshi weMamelodi Sundowns, uRhulani Mokwena. Umdlalo obuseMohammed V Stadium eCasablanca ngoMgqibelo ebusuku uphele zibambene ngo 0-0. AmaBrazilians aqede umdlalo esenabadlali abayisishiyagalolunye enkundleni njengoba uNeo Maema ekhishwe ngekhadi elibomvu ngaphambi kwekhefu, kwathi uMarcelo Allende naye wathola elibomvu sekusele amanenjana kuphele isiwombe sesibili. UPeter Shalulile uke walibeka enethini ibhola ngomzuzu wesishiyagalolunye kodwa igoli laphikwa kuthiwa ubesesemhlabeni ongafanele. Zontathu lezi zinqumo ezinkulu zithathwe ngosizo lweVideo Assistant Referee (VAR) esetshenziswayo kwi Caf Champions League. “Ngiyaziqhenya ngabadlali, badlale ngendlela emangalisayo, bakwazi ukusebenzisa amaqhinga ahlukene ngaphansi kwezimo ezinzima,” kusho uMokwena ekhuluma nabezindaba ngemuva komdlalo. "Ngicabanga ukuthi besidlala kahle kakhulu ngaphambi kwekhadi elibomvu. Sishaye igoli (eliphikiwe) futhi ibhola besiliphethe kakhulu kunabo. Besisezingeni eliphezulu, yingakho ngibancoma kangaka abadlali. "Ngilishayela ihlombe nethimba labaqeqeshi ngokuzikhandla kuleli sonto ebelinzima. Ngihalalisela iqembu lonke ngoba lo mphumela uzwakala njengokunqoba ngenxa yezimo esibhekene nazo." Ukungahlulwa kweSundowns ekuhambeni sekuyibeke ethubeni elithe xaxa lokudlulela kowamanqamu ngokunqoba umlenze wesibili ekhaya. Lo mdlalo uzodlalelwa eLoftus Versfeld ngoMgqibelo ngo-3 ntambama. UMokwena ukugcizelele ukuthi akuqinisekisiwe ukuthi bazowunqoba umdlalo kodwa bangadlula kompetha, iWydad, uma bengaqhubeka nokuzimisela. “Abadlali bayazi ukuthi kusanengxenye esele, yingakho kumele sihlale sizithobile, sigxile emlenzeni wesibili ozoba sePitoli. Siyazi ukuthi sizosekwa abalandeli bethu, iYellow Nation, abaziyo ukuthi ihamba kanjani imidlalo yeChampions League futhi abakwaziyo ukugqugquzela leli qembu,” kuqhuba uMokwena. "Abadlali sebeyajwayela ukudlala le midlalo enzima futhi siyabathemba ukuthi bazokwazi ukuqhubeka nokusebenza futhi benze konke okusemandleni abo. Yinto abahlale beyenza leyo. Siyalijabulela leli thuba ngoba siyazi ukuthi alitholwa yinoma yiliphi iqembu.” Komunye owandulela owamanqamu, i-Al Ahly yase-Egypt inyuse amathuba okuphindela kowamanqamu ngokubhaxabula i-Esperance ngo 3-0 emlenzeni wokuqala obudlalelwa eRades, eTunisia, ngoLwesihlanu ebusuku. Umgadli weBafana Bafana, uPercy Tau, ushaye amagoli amabili kulowo mdlalo.