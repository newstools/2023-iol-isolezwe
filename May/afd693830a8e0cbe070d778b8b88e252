UGQUGQUZELWE ukubona ontanga yakhe abebemdlula emaswangweni enyuvesi egadile, unogada waseMangosuthu University of Technology obengumunye wabathweswe imiyezane ephothula izigu zakhe ze-National Diploma in Public Management. UZonke Ndabeni (27) odabuka eHarding, okuyimanje wenza i-Advanced Diploma emkhakheni ofanayo, uthi ukuhlala esangweni njengonogada akuzange kumthene amandla, kodwa kumenze waphokophelela ukufana nontanga abebabona bephuma bengena emasangweni enyuvesi okuyilapho egada khona, wazibophezela ukuthi abhalisele ukwenza lezi ziqu, njengoba eqale ngo-2020. Uthe uyaqhubeka nokusebenza njengonogada kuso lesi sikhungo kuze kube uthola umsebenzi ongcono njengoba imali ayitholayo imsiza ekukhokheleni izifundo nasekondleni ingane yakhe eneminyaka eyisithupha nonina. “Akulula ukufunda ube usebenza ikakhulu njengoba ngifunda ngokugcwele ngiphinde ngisebenze ngokugcwele. Ngisebenza izinsuku ezimbili emini, ezimbili ebusuku bese ngihlaba ikhefu ezimbili.  “Bengithatha amakilasi asebusuku uma ngingena emini, ngiphinde ngifunde amahora ambalwa uma ngingena ebusuku bese ngifunde ngokuzikhandla ezinsukwini ezimbili zokuhlaba ikhefu,” usho kanje. Uthe usebenza amahora angu-12 ngosuku enkampanini yonogada i-Servest Security kanti eminyakeni emithathu esenza i-national diploma, usizwe ukufundiswa yisikhwama esibhekelele ukuxhasa izitshudeni i-National Student Financial Aid Scheme. “Njengoba sekumele azikhokhele sekuyaqala ukuzwela okwenza abe nentshisekelo yokuthola umsebenzi azokwazi ukumelana nezidingo zakhe,” kuqhuba uNdabeni.  Uthe emva kokuqeda u-matric ngo-2013 uthole i-learnership yonyaka owodwa yakwa- Mr Price lapho bebefundiswa khona emkhakheni we-Fashion Design.  Usebenze unyaka owodwa kulesi sitolo emva kokuthola isitifiketi okuthe uma kuphela inkontileka, kwamphoqa ukuthi enze isitifiketi sonogada okuyiso agcine ethola ngaso umsebenzi. “Engingakusho kunoma ubani ozithola esesimweni sami, wukuthi yonke into oyifisayo iyenzeka. Okwakho ukufaka umdlandla, uphokophelele kofisa ukuba yikho, ngokwenza njalo uyophumelela,” usho kanje.