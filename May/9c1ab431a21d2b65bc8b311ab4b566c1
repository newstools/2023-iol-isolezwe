AWAZANGE azithole izibonelelo zawo zakule nyanga amakhansela akuMasipala waseNkosi Langalibalele asolwa ngokulova emhlanganweni. Imeya kamasipala, uMnuz Mduduzi Myeza, ithe umkhandlu unqume ukungazikhokhi izibonelelo zamakhansela akulo mkhandlu osekunezinyanga ezimbili engalubhadi emihlanganweni yomkhandlu. Kula makhansela kukhona amakhansela e-ANC, EFF, NFP kanye nekhansela elizimele. UMyeza uthe ngokombiko kaSomlomo womkhandlu, uMnuz Siphiwe Khumalo, la makhansela agcina ngoMashi ukuhambela imihlangano yomkhandlu.  “Nakuba ihhovisi likasomlomo lenze konke okusemandleni ukwazisa nokumema la makhansela emihlanganweni, kepha awazange alubhade nakowodwa.” UMyeza uthe ubikelwe ukuthi amakhansela athintekayo awazange azithole izibonelelo zawo zakule nyanga, wathi ubengakatholi sikhalo esiqhamuka emakhanseleni athintekayo. “Ngiwutholile umbiko wokuthi kukhona amakhansela angazange asithole isibonelelo sawo njengamakhansela senyanga uMeyi futhi ngiyafisa ukukucacisa ukuthi ukuholela abantu abangawenzi umsebenzi abakhethelwe wona akukho emthethweni futhi kulicala ngoba sisebenzisa imali yabakhokhi bentela. “Njengemeya, umthetho owengamele ukulawulwa kwemali kamasipala ubeka ijoka kimina ukuthi ngenze isiqinisekiso sokuthi imali kamasipala isebenza ngendlela efanele nokwenza okusemandleni ukunqanda ukusetshenziswa kwemali ngokungekho emthethweni. Ukuqhubeka nokukhokhela amakhansela angasawenzi umsebenzi wawo kuwukusebenzisa budlabha imali yabakhokhi bentela."  UMyeza uthe usethole izingcingo nezikhalo eziningi ekhasini lakhe leFacebook  lapho umphakathi wakulezi zindawo ezithintekayo ubumbuza ngokukhathazeka ngokungabonakali kwamakhansela awo. “Ngenze konke okusemandleni ukuzama ukuxhumana nawo la makhansela kodwa konke lokhu okube yize leze. Ngakho-ke, ngiqome ukuba ngizibambele mathupha ngingenele kuwona wonke la ma-ward okubalwa khona u-ward 4, 10, 11, 15, 19, 20 no- ward 24 ngenxa yokuthi kusolakala ukuthi la ma-ward awasenawo amakhansela.” Ngasekuqaleni kwalo nyaka ubumbano lwe-ANC ne-EFF luke lwazama ukukhipha uMyeza ngevoti lokungabethembi ubuholi bakhe kodwa lwangaphumelela. NgoLwesithathu kuzokuba nokhetho lokuchibiyela kuma-ward amathathu akulo masipala. Imiphumela yokhetho lokuchibiyela oluzoba ku-ward 5, 14 no 21 kulo masipala ngoLwesithathu ingashintsha ukuphathwa kwalo mkhandlu.