UBUHOLI be-ANC KwaZulu-Natal, busamukele isinyathelo sobuholi obuphezulu bale nhlangano sokugasela kulesi sifundazwe ukuzofaka isandla kuxazululwe nezinkinga ezikhona ezinhlakeni ezehlukene.  UBUHOLI be-ANC KwaZulu-Natal, busamukele isinyathelo sobuholi obuphezulu bale nhlangano sokugasela kulesi sifundazwe ukuzofaka isandla kuxazululwe nezinkinga ezikhona ezinhlakeni ezehlukene.  Lokhu kushiwo nguNobhala we-ANC KZN, uMnuz Bheki Mtolo, njengoba leli komiti belizinze kulesi sifundazwe lizozwa ngezinkinga liphinde lifake isandla lapho kudingeka khona. Njengoba leli komiti likulesi sifundazwe kusabalale imibiko yokuthi lizohlakaza ubuholi besifundazwe, okuyinto echithwe nguNobhala Jikelele, uMnuz Fikile Mbalula noMengameli Cyril Ramaphosa. UMtolo uthe leli komiti aliholi kuphela kuzwelonke kodwa lihola izinhlaka ezweni lonke. “Siyakwamukela ukufika kwalo ukuzongenela lapho kudingeka khona usizo esifundazweni. Kungabe leli komiti alenzi ubulungiswa uma lingezi ezinhlakeni zalo ukuzolungisa isimo noma lingenelele lapho kuntenga khona.”  URamaphosa ukubeke kwacaca ukuthi yinto abazoyenza nakwezinye izifundazwe ukuzihambela bayosiza baphinde bathole nokwenzekayo. “Asizile eKZN ukuzohlakaza ubuholi bakhona. Size ukuzosiza sithole umbiko ngezinto ezehlukene siphinde singenelele lapho kudingeka khona,” kusho uRamaphosa. UMbalula uthe bathole imibiko ehlukene esifundazweni wathi bazocacisa izinto eziningi uma sebethulela abezindaba emuva kwale mihlangano eqhubekayo. Uthe bazoqhubeka nokuthola imibiko ehlukene ethinta nendaba yokucishwa kukagesi kuleli. “Into esikhathazeke kakhulu ngayo indaba yokucishwa kukagesi ngoba yinto esifuna ukuqeda ngayo. Yingakho sigxile ngqo kuyona ngoba sizothola nombiko ngamandla ungqongqoshe wezikagesi anawo. Uma engenawo amandla enele kumele awathole ngoba uyisishabasheki esifuna ukuxazulula le nkinga kagesi.”  UMbalula ukhale ngokuthi into eseqhulwini izinhlaka ezikhala ngayo yile nkinga kagesi. Uthe bazongenelela lapho kunesidingo khona wathi bafuna nokuqeda ukungezwani nokuklwebhana okukhona esifundazweni. “Akekho ozosala ngaphandle uma silungisa isimo. Sizothi sihamba sizobe sesinombiko ogcwele ngezinto eziningi ezinye zazo ezithinta ubuholi komasipala nakuhulumeni wesifundazwe.”  UMbalula uke wakhala ngokuhluleka kwe-ANC esifundazweni ukudla umhlanganiso okhethweni lokuchibiyela okubonakala i-IFP izidlela amahlanga muva nje. UMtolo uphinde waphawula ngokujutshwa kukaDkt Cassius Lubisi, ukusiza eThekwini, njengoba ethe akukho okubi uma kuzofakwa isandla kulungiswe isimo uma kubonakala ukuthi kukhona ukuntenga okukhona kumasipala njengoba ukweletwa imali eningi lo mkhandlu. UMbalula uthe kumele imigodi ivalwe emigwaqweni esemadolobheni afaka noMgungundlovu namanye.