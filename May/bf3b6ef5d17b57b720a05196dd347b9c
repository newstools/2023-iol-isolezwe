ZITITINYWE kanzima ngamalungu omphakathi izigebengu ezigasele esikoleni iThornwood Secondary, zakhomba abafundi ngesibhamu esiyithoyizi zabaphuca amaselula ngoLwesithathu ekuseni. Kudingeke ukuthi abafundi bakhululwe kungakashayi isikhathi sokuya emakhaya ngenxa yokuthuka, emva kokuthi abasolwa abathathu bengene ngesibhobo sothango lwesikole kufundwa, bakhomba umfundi okuthiwa ubezihambela emagcekeni bamphuca iselula ngaphambi kokudlulela kwabanye benze okufanayo bashaya bachitha. USihlalo wesigungu esilawula isikole uMnuz Lucky Dubazane uthe ubezihlalele kubo ebhizi ngokuthile ngesikhathi kufika umyalezo obumazisa ngokungena kwabasolwa esikoleni basabisa abafundi. “Kuthiwa abafundi bamemezile, amalungu omphakathi aphuma abajaha abamba ababili, abatitinya kanti oyedwa ukwazile ukubaleka. “Ngifike besabavalele egunjini lapho sekubizwe amaphoyisa, kanti lesi simo senze ukuthi abafundi bathuke kakhulu kwaphoqa ukuthi badedelwe singakashayi isikhathi,” kusho uDubazane. Uthe ngaphambi kokufika kwamaphoyisa, amalungu omphakathi abediniwe nabafundi  beqhubeka nokubatitinya. UDubazane uthe lokhu kuyakhathaza kakhulu kwazise akuqali ukwenzeka kwesigameko esinjengalesi kulesi sikole njengoba kuthe emasontweni amabili edlule kwangena esinye isigebengu kufundwa saqukula igesi yesikole sahamba nayo. “Ukuphepha kwezingane zethu nothisha kusengcupheni.  Ezokuphepha aziqinile esikoleni, lezi zinto zenzeka ekhona unogada naye akukho angakwenza, izigebengu zisuke zihlomile zidlula kuye,” usho kanje. Ikhansela lendawo uMnuz Mthokozisi Gasa, uthe ukusetshenziswa kwezidakamizwa kuyimbangela enkulu yokuhlaselwa kwabasezikhungweni zomphakathi kule ndawo. “Izikole yizona ndawo okulula ezigebengwini ukugasela kuzo ngoba kuyaziwa ezokuphepha aziqinile. Kuyaziwa othisha baphatha amafoni bathathelwe nobucwebe babo nama-laptop, bagqekezelwe nezimoto. “Kuyakhathaza ukubona izigameko ezifuze lezi zanda ikakhulu ezikoleni ezingaphansi kwesifunda iPinetown,” kusho uGasa. Uthe ababili ababanjwe wumphakathi wabanikela emaphoyiseni kuvele ukuthi abakhona endaweni. Okhulumela uMnyango wezeMfundo KwaZulu-Natal uMnuz Muzi Mahlambi, uthe inkinga yobugebengu iyakhathaza kakhulu kuleli. “Izikole zethu ziyizinkundla zokudlalela ubugebengu. Sifaka ubuchwepheshe besimanje ezikoleni ukuphucula izinga lokufunda, okwenzekayo lezo zinto ziyantshontshwa.  Yisimo esibi esizithola sikusona,” kusho uMahlambi. Kushaye isikhathi sokushicilela amaphoyisa engakaphenduli ukuqinisekisa ukuboshwa kwabasolwa.