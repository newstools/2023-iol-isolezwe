LISESIMENI esibucayi egunjini labagula kakhulu iphoyisa okuthiwa lidubule intombi yalo eyiphoyisa, nalo lazidubula emva kokuhilizisana okwenzeke eMachobeni, eNanda, ngoLwesihlanu ebusuku. Leli phoyisa, (igama lalo eligodliwe) okuthiwa lisebenzela eNtuzuma, lingeniswe esibhedlela lilimele kabi njengoba kusolwa ukuthi lizidubule ngesibhamu somsebenzi liqeda kudubula uSergeant Khumalo (40) obedume ngelikaNu naye osebenzela kulesi siteshi, washonela endaweni yesigameko. Laba ababili, okuvele ukuthi bebengasebenzi ngelanga lesigameko, kuthiwa babe nengxabano ngaphandle kwemoto abebehamba ngayo emgwaqeni oseduze kwalapho kuqashe khona umsolwa, wadonsa isibhamu wadubula ebhekise entombini yakhe. Umthombo weSolezwe uthe umsolwa, ngaphambi kokuthi abhekise isibhamu ngakuye, udubule ilungu lomphakathi elineminyaka engu-58 ebelisemgwaqeni, elidubuleke engalweni nalo langeniswa esibhedlela. “Bebehlala ngokuhilizisana, akucaci noma ucu belungasahlangani kulo wesifazane. Kodwa ngesikhathi umsolwa efika ukuzolanda umgilwa kubo, uqale wenqaba ukuhamba naye kodwa wabuye wavuma kanti kuzokwenzeka le nhlekelele,” kusho umthombo. Ngesikhathi kuthintwa umndeni kamufi, unqabile ukukhuluma ngalolu daba. “Okwamanje angikathandi ukukhuluma ngalo futhi ngicela lungashicilelwa,” kushaya ngamafuphi ilungu lomndeni ngesikhathi lithintwa yintatheli. Okhulumela uphiko oluphenya ngokuziphatha kwamaphoyisa, i-Independent Police Investigative Directorate, uMnuz Robbie Raburabu, usiqinisekisile isigameko, wathi yize umsolwa esegunjini labagula kakhulu kodwa uzothweswa ngokusemthethweni icala lokubulala namhlanje. Ethula izibalo zobugebengu zekota yesithathu ngoFebhuwari, uNgqongqoshe wamaPhoyisa kuleli, uMnuz Bheki Cele, uthe bebengu- 3144 abantu ababulewe ngokudutshulwa phakathi kuka-Okthoba noDisemba nyakenye, babengu-4 992 abasolwa ababoshelwe izigameko zodlame lwasemakhaya, ngesikhathi esifanayo.