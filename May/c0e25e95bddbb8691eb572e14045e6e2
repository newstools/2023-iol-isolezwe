YIZE bekushayele ihlombe ukuqokwa kukaMnuz Sipho “KK” Nkosi njengoNgqongqoshe wezokuHlaliswa kwaBantu neMisebenzi yoMphakathi KwaZulu-Natal, amaqembu aphikisayo nabahlaziyi bezepolitiki bakhala ngokungadliwa yizembe kobephethe lo mnyango, uDkt Ntuthuko Mahlaba, oshintshelwe eMnyangweni wezeMidlalo, ezamaCiko namaSiko. Amaqembu aphikisayo esiShayamthetho saseKZN nabahlaziyi bezepolitiki bathe uMahlaba bekufanele angabe esasinikezwa esinye isikhundla, bakhala ngokuthi uhlulekile ukuphatha umnyango asuka kuwona. Izinguquko kwikhabhinethi lesifundazwe zimenyezelwe obambe njengoNdunankulu wesifundazwe, uNksz Nomagugu Simelane, izolo. UNksz Simelane uthe banqume ukwenza lezi zinguquko ukuze bavale isikhala esivuleke emva kokushiya kukaNkk Amanda Bani-Mapena, obekade engungqongqoshe wezeMidlalo, ezamaCiko namaSiko. UNkosi ubekade engusihlalo wekomiti lezezimali esiShayamthetho saKwaZulu-Natal. UNksz Simelane uthe izinguquko azimemezele izolo, zikhombisa ukuthi uhulumeni uzimisele ngokusheshisa ukuhanjiswa kwezidingo kubantu. Ohola iDA esiShayamthetho saKwaZulu-Natal, uMnuz Francios Rodgers, uthe uNkosi uzokwazi ukuletha uzinzo emnyangweni aqokelwe kuwona. “Angikungabazi ukuthi uzofike azibambe ziqine. Ngisebenzile naye isikhathi eside sisekomitini lezezimali esiShayamthetho saKwaZulu-Natal.” URodgers uthe uMahlaba ushiye emoshile emnyangweni asuka kuwona, wathi bekungafanele anikezwe omunye umnyango. “Uhlale isikhathi esincane emnyangweni kodwa ushiye umonakalo omkhulu. Sinokukhathazeka ukuthi uzofike adale ezinye izinkinga emnyangweni asenikwe wona. Okubi kakhulu ukuthi lo mnyango uvele ubhekene nezinkinga.” Umholi we-EFF esiShayamthetho saKwaZulu-Natal, uMnuz Mongezi Thwala, uthe ayikho into entsha ezokwenziwa uMahlaba emnyangweni omusha, wathi uhlulekile kwaphuma kuwona. UThwala uthe i-ANC kufanele iphume emandleni ngoba ayikho into enhle ezokwenzeka uma kusaphethe yona. Umhlaziyi wezepolitiki ozinze eNyuvesi yaseWestern Cape, uSolwazi Bheki Mngomezulu, uthe ukushintshwa kukaMahlaba anikezwe umnyango omncane kusho ukuthi akazange aphathe kahle emnyangweni asuka kuwona. “Lokhu kushiya umbuzo wokuthi bebengaveli ngani bamkhulule? Kodwa nakuhulumeni kazwelonke benza nje. Uma bebona ukuthi uyahluleka kulo mnyango bakushintshela komunye. ukuxoshwa kuba yinto yokugcina.” UMngomezulu uthe izinguquko ezenziwe kungenzeka ukuthi ziyimiphumela yokuhambela kobuholi be-ANC kuzwelonke obukade buhambele esifundazweni mumva nje. “Enye yezinto obekukhulunywa ngayo ngesikhathi kuhambele ubuholi bukazwelonke bekuyindaba yokuhanjiswa kwezidingo kubantu. Kubalulekile ukuthi kwenziwe izinguquko kubantu okubonakala sengathi abawenzi umsebenzi. Kubalulekile ukuthi izinguquko zenziwe ngaphambi kokhetho.” Umhlaziyi wezepolitiki ozimele, uMnuz Thabani Khumalo, uthe uMahlaba wayevele enikezwe umnyango ongamfanele. “Njengoba engudokotela, ngangicabanga ukuthi bazomnikeza umnyango wezeMpilo.” UKhumalo uthe ukunikezwa kukaMahlaba umnyango asenikezwe wona kukhomba uqhekeko kubuholi be-ANC KwaZulu-Natal. “UMahlaba unguMgcinimafa we-ANC esifundazweni. Kuyamangaza ukuthi bese enikezwa umnyango omncane kanje. Lona umnyango onikezwa ongqongqoshe abangamavukane, abasuke besanikezwa ithuba lokuthi baziveze.” UKhumalo uthe uNkosi kufanele engabe kade aqokwa kwikhabhinethi lesifundazwe.