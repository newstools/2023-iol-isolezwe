UHLULEKE ukuzibamba kwagobhoza izinyembezi zenjabulo unina wengane eneminyaka emithathu ezwe ngokokuqala emva konyaka nezinyanga eziyisishiyagalolunye yalahlekelwa ukuzwa noma ngabe yimuphi umsindo, kulandela uhlelo lokuhlinzwa ngempumelelo yithimba lodokotela elihlanganisa abase-Inkosi Albert Luthuli nabase-University of KwaZulu-Natal. U-Uminathi Mafisa (3) noMnuz Xolani Sikhosana (43) babe ngabokuqala ukufakwa okubasiza ukuzwa okubizwa nge-cochlear implant esibhedlela sikahulumeni, njengoba kuthe emva kokuhlinzwa kwabo ngempumelelo kulesi sibhedlela izolo, bezwa ngokokuqala emva kwesikhathi kwabalahlekela. Unina ka-Uminathi, uNkk Kwenzekile Mafisa, abangabokudabuka eNewcastle, uthe indodakazi yakhe yalahlekelwa yilo muzwa inonyaka kuphela izelwe, okwaba yinto ebuhlungu kakhulu kuyena noyise uMnuz Victor Mafisa njengoba babebona ukuthi okunye abakufisela ingane yabo sekulukhuni ukuthi kufezeke ngenxa yokukhubazeka. “Ngijabule kakhulu angazi ukuthi injabulo yami ngingayilinganisa nani. Ngibonga kakhulu kulona lonke ithimba lodokotela ngomsebenzi wabo.  Ngesikhathi siqaphela ukuthi ulahlekelwe ukuzwa kwakubuhlungu kakhulu. Kodwa siqiniswe idolo wukuqina kwakhe, kangangoba kwezinye izikhathi ekule minyaka akuyo, uyena obeze asifundise indlela okumele sixhumane naye ngayo.  Uma ukudla kumnandi bekunezimpawu azenzayo ezenza sibone ukuthi uthini. “Kubona bonke abazali abanezinselelo ezifana nalena, kumele bazi ukuthi ngokuba nengane uNkulunkulu usuke ekunike umsebenzi othile wokuyinakekela. Kumele wenze ngakho konke okusemandleni ukuthi uyawenza, zama usizo ungayivaleli ingane yakho ngoba ikhubazekile,” usho kanje. USikhosana ohlala eGlenwood, uthe ujabule kakhulu ukuthi usezokwazi ukuzwa. Unina, uNkk Thoko Sikhosana uthe indodana yakhe isinonyaka yalahlekelwa wukuzwa. “Ubeseqala ukuba yinkomo edla yodwa, engasabavakasheli abangani bakhe ngenxa yokuthi uma bekhuluma ubengabezwa. Ngaphambi kokuthi agule, bekuwumuntu obethanda ukuhlanganisa abangani, bekhonze ukulima kakhulu,” usho kanje. Uthe indodana yakhe ineziqu zeHuman Resource Management. UNgqongqoshe woMnyango wezeMpilo KwaZulu-Natal, uNksz Nomagugu Simelane, obehambele kulesi sibhedlela, uthe lolu hlelo belwenziwa ezibhedlela ezizimele, kanti sekunonyaka luqalile ukwenziwa kulesi sibhedlela okungesikaHulumeni. “Sijabule kakhulu ngalolu hlelo obese luvele lukhona kwezinye izifundazwe, luyiguqula impilo yabantu. Esikujabulela kakhulu wukuthi njengoba lwenziwa ezibhedlela zikahulumeni, kusho ukuthi abantu abangenayo imali nabo bazokwazi ukusizakala” usho kanje. Uthe ngenxa yokuthi lunonyaka luqalile, abantu abosohlwini lokusizakala abakabi baningi kodwa njengoba umphakathi usulwazi sekulindelekile ukuthi isibalo sikhule.  Uthe uHulumeni usazoxoxisana nabalwenzayo ukudingida ukuthi luzoxhaswa kanjani ngakwezezimali. UDkt Zandile Shezi ongomunye osethimbeni lodokotela abenza lo msebenzi, uthe ukulahlekelwa wukuzwa kunomthelela omubi empilweni yabantu phakathi kokunye bagcina belahlekelwa yimisebenzi. Uthe kubalulekile ukuthi ingane ezalwe nalokhu kukhubazeka isheshe ithole usizo isencane ingakafinyeleli esigabeni sokufunda ukukhuluma, ngoba uma seyize yandala isuke ingeke isasizakala noma isuke ingasazokwazi ukukhuluma.