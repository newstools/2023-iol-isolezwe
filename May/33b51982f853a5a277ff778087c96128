UMBUTHO wamasosha akuleli udalule ukuthi ngeke aboshwe uMengameli waseRussia, uVladimir Putin, uma esetheleka kuleli. Lokhu kumayelana nencwadi ekhishwe yinkantolo yomhlaba egunyaza ukuboshwa kukaPutin, osolwa ngamacala empi yase-Ukraine. Amazwe amaningi abheke iNingizimu Afrika, ukuthi ihloniphe incwadi yenkantolo yomhlaba uma uPutin esetheleka ezweni, ezothamela ingqungquthela yamazwe angaphansi kweBRICS, ezoba kuleli. Kubonakala kungelula ukuthi iNingizimu Africa, ikwenze lokho kanti nombutho wamasosha uphumele obala wathi ngeke uzibandakanye nodaba. ULt-General Rudzani Maphanywa, oyisikhulu emasosheni akuleli utshele abezindaba ukuthi umbutho kawunawo amandla okubopha uPutin. Amasosha akuleli aveza lezi zindaba nje, iqembu iDemocratic Alliance, liphume umkhankaso wokunxenxa abantu abanesifiso esifana nesalo sokuthi aboshwe umengameli waseRussia, ukuba basayine enkundleni i-Avaaz. Le nhlangano ithi bangaphezu kuka-300 000 abantu abasayinile, nabasho ngazwi linye ukuthi kumele aboshwe uPutin uma eke walibhada kuleli. I-DA ithi ithathe isinqumo ngenxa yokuthi lo mholi wenze amacala anesihluku kakhulu kubantu base-Ukraine. Iqhuba ithi kubi ngempela okwenziwa wuhulumeni we-ANC, ozithela ngabandayo ngodaba lokuthi aboshwe umholi futhi abhekane namacala enkantolo yomhlaba. Leli qembu lizimisele nangokuya enkantolo liyofaka isicelo sokuphoqa uhulumeni ukuba abophe uPutin uma efika kuleli.