Maritzburg United (2) 2 Casric Stars FC (0) 0 IMARITZBURG United iyiqale ngamaphuzu amathathu indlela yayo ebheke ekuhlengeni igunya layo lokudlala esigabeni esikhulu ngesikhathi inqoba kwiCasric Stars FC emdlalweni wokuhlunga ngoLwesithathu, eHarry Gwala Stadium, eMphithi. Amagoli anikeze iMaritzburg amaphuzu amqoka ashaywe, uRowan Human, esiwombeni sokuqala. ITeam of Choice eqede isizini yeDStv Premiership kunombolo-15 kwi-log, iqoqe amaphuzu agcwele kwiCasric elale isithathu uma usuka esicongweni se-log yeMotsepe Foundation Championship. ICasric yaseMpumalanga iwuqale ngomfutho oncomekayo umdlalo, obekwenza ingakhombisi ukuthi iyiqale ngebatha eyokuhlunga kwazise ishayelwe ekhaya yiCape Town Spurs ngo 1-0 ngempelasonto edlule. Nakuba iqembu lasekhaya belikhombisa ukulambela amagoli kodwa iCasric ibingahleli emuva.  Emuva kwemizamo eminingi kaHuman, kugcine kwenzekile ngomzuzu ka-28 ngesikhathi ebhakuzisa inethi obekuyigoli lakhe lokuqala ezinyangeni ezingu-15. Ngoka-41, uHuman ushaye elesibili elakhiwe kamnandi uKarim Kimvuidi, obegqame umdlalo wonke. Ngaphandle kokubuya sebeqinisa unyawo abeCasric okulandelwe amakhadi amabili asondelene eduze, iTeam of Choice ibilokhu ibakhumbuze njalo ukuthi iyingozi kangakanani.  Indlela iMaritzburg ebisiwuphethe ngayo umdlalo bekusobala ukuthi lingangena noma yinini igoli lesithathu. Nakuba bekukhona lawo mathuba eCasric abekhumbuza iMaritzburg ukuthi amagoli amabili awamaningi kangako, abengeyona inkinga kuRenaldo Leaner, obevimbele iqembu lasekhaya. IMaritzburg esiqhwakele eqoqweni ngenxa  yokuba nesibalo samagoli esingcono, izobhekana neSpurs ngoMgqibelo ngo-3 ntambama, eKapa. Iqembu elizoqeda liqhwakele kulawa amathathu abangayo yilona elizodlala kwiPremiership ngesizini ezayo.