KUGQUGQUZELWE othishomkhulu ezikoleni KwaZulu-Natal ukuthi babe ngabaholi abaqinisekisa ukuphathwa kahle kwezikole ngendlela eqhakambisa imfundo nenesithunzi, kwethulwa isifundo sokukhumbula uqweqwe lukathisha olungasekho. UMnuz Hlanganani Felix Mshololo  owayenguthishomkhulu owaphatha iminyaka eminingi esikoleni esigila izimanga uma kumenyezelwa imiphumela ka-matric, iMenzi High esiseMlaza, ukhunjulwe njengeqhawe kwezemfundo elaba yisibonelo esihle lithatha lesi sikole esasidelelekile lisibeka ezingeni elihlonishwayo uma kubhekwa imiphumela esiyikhiqizayo ngonyaka. Lethula isifundo sokukhumbula le nkakha ngoLwesihlanu, iPhini likaMqondisi- jikelele eMnyangweni wezeMfundo eyisiSekelo uDkt Barney Mthembu, lithe uMshololo wabuka izinselelo ezazibhekene nesikole sakhe ngaleso sikhathi njengethuba lokuguqula indlela yokwenza. “Akazange abuke indawo akuyo, kodwa wachaza ikusasa ayefuna ukulibona, egqugquzela othisha nabanye ukuthi bazuze okuningi okudlula akuzuzile ngesikhathi sakhe. Othishomkhulu kumele bakulwele ukuqinisekisa ukuthi izikole ziba yindawo enikeza isithunzi kubafundi, othisha nabazali.  Bahlinzeke ngezidingo ezizovula iminyango yamathuba emisebenzi namakhono angeke nje asize umfundi kuphela ukuthi aphile kodwa azomlekelela nasekutheni akhule,” kusho uMthembu. Uchaze ubuholi bukaMshololo njengobabungagxilile kuphela ekuvuleleni umfundi amathuba emabangeni emfundo eyisisekelo kodwa nasemfundweni yamazinga aphakeme njengoba isikole ayesiphethe sikhiqiza abafundi  abasezingeni, abafike benze kahle kakhulu ezikhungweni zemfundo ephakeme nasemanyuvesi ahlonishwayo kuleli. Uthe lokhu kuzuzisa imindeni ehluphekayo.  Unxuse  othishomkhulu ukuthi balandele ezinyathelweni zalolu qweqwe ngokuthi babe nezinhloso eziphusile ngesikhathi benza umsebenzi wabo wokuba ngabaholi  ezikoleni. IMenzi High, beyilokhu iqhubeka nokwenza kahle ithola o- 100% wabafundi abaphasayo njalo ngonyaka yize sekuneminyaka eminingi lo thishomkhulu athatha umhlalaphansi, okunconywa kakhulu igalelo lakhe njengelaba yisisekelo esihle kulokhu kwenza kahle kwaso. Eminyakeni emithathu edlule, izwe belibhekene nombhedukazwe i-Covid- 19, eholele ekutheni izwe kube nezigaba zikathaqa okwakhahlameza kakhulu izinto eziningi kanjalo nawo umkhakha wezemfundo, kodwa lesi sikole siqhubekile nokwenza kahle kakhulu ngesikhathi sekumenyezelwa imiphumela ka-matric, okuchazwa njengefagugu lalo mholi. Kwethulwa isifundo ngempilo yakhe bekukhona umndeni, izikhulu zomnyango ezingeni lesifunda nesifundazwe nothishomkhulu abebevela ezikoleni ezehlukene.