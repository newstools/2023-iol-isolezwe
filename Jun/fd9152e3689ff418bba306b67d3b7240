UKHALA ngesihluku somthandazo olimele iso enkonzweni laze lakhishwa esibhedlela obekade evakashe ebandleni kwaHlabazihlangane Kwa-C eNanda ngesonto eledlule. UNksz Thembisile Ntombela, uthe emva kokuhlushwa ngamaphupho, wakhetha ukuvakashela enkonzweni udadewabo eseke wamxoxela ngayo  Ekuthuleni Zion Church eseNanda ngoJuni 11, ngenhloso yokuchazelwa ngesimo sempilo yakhe. Uthe ubefuna ukuthola ngempilo yakhe ngesikhathi ehambela kule nkonzo ukuze izinto zakhe zikhanye. Uthe wayehamba nengane yakhe eneminyaka emibili, eyigonile ngesikhathi edonswa omunye oyithwasa enkonzweni. "Angazi nokuthi ubani owangiphathela ingane yami ngoba ngazithola sengidonswa yilo mfana engiphosa phakathi kwindilinga. Yilapho engangizungezwa ngishaywa emhlane ngezitembu bengijikelezisa baze bangijikijela phansi, ngezwa lo mfana esephinde engidonsa engifukula engibeka ehlombe ejikeleza nami waze wangidaxaza phansi," kusho uNksz Ntombela. Uthe into eyamphatha kabi kakhulu ngalowo mzuzu ukuthi bayishaya ndiva eyokuthi wayebakhuza ukuthi bangamlimazi nokuthi usezwa izinhlungu. "Waphinda futhi engidonsa engizungezisa yize noma sengisho ukuthi ngiyalimala. Kwaze kwalamula ukuthi babone ukuthi iso lami liyopha. Bangingenisa endlini bengithoba iso ngoba selivuvukele nasemhlane ngibomvu imivimbo," kusho yena. Uthe babiza ubhuti wakhe kodwa abazange bamyise ngisho esibhedlela baxolisa kuphela.  "Ngisho nengane yami yayiphatheke kabi ukubona ngisezinhlungwini ngoba yabona ngishaywa. Ngafika emtholampilo bangidlulisela esibhedlela eMcCord ngabona udokotela ngeSonto. Udokotela wangihlola wangitshela ukuthi akukho abangakwenza ukulilungisa iso lami kumele balikhiphe. Ngavele ngaphelelwa amandla ngicabanga ukuthi ngizoba yini ngaphandle kweso ngimncane kangaka," kusho yena. Ongumphathi webandla futhi aphinde abe umthandazi, uNkk Nonkululeko Nxumalo, uthe ushaqekile ngalesi sigameko esenzeke enkonzweni yakhe ngoba siyaqala ukwenzeka. “Akuqali ukuthi sikhulekele abantu ngendlakadla kodwa kuyaqala ukuthi kugcine sekuphuma igazi, kube nomuntu olimalayo. Lokhu kusiphatha kabi futhi kusishaqile,” kusho yena. Uthe ngalelo langa babe nenkonzo yokukhipha amathwasa esigodlweni beshaya izigubhu, yilapho kwafika abantu bevakashile njengenjwayelo. Uthe wayengamazi uNksz Thembisile Ntombela kodwa wayemazi udadewabo owayemphelezele ngoba ujwayele ukuza enkonzweni. “Saphakanyelwa imimoya ngesikhathi sithandaza. Umfana oyithwasa enkonzweni wabe esemcaphuna uThembisile ezihlweleni wamfaka phakathi kwethu. Kusho ukuthi naye wayenemimoya wamkhulekela ubhuti emtshela ngesimo sempilo yakhe etshelwa isithunywa sakhe,” kusho uNkk Nxumalo. “Into eyasithusa nathi ukuthi ithwasa limgqogqoshe ngokuphakama kwemimoya waphunyuka kuyena washayeka phansi ngobuso. Samphuthuma sabona igazi, yilapho esamngenisa endlini sambheka iso lakhe sizama ukusiza,” kusho yena Uthe yilapho ababiza khona umalume kaNksz Ntombela owafika wanqaba ukuthi bamyise emtholampilo futhi wathembisa ukuthi uzomhambisa yena. “Ithwasa seliphume emoyeni nalo laphatheka kabi ngalesi sigameko futhi lahamba nobaba wakhe beya koxolisa kubo kaThembisile kanye nobaba walapha endlini,” kuchaza yena. Uthe udadewabo kaThembisile ohlala KwaMashu wamfonela embuza ukuthi uyawazi umonakalo asewenzile nokuthi ufuna ukumbona lo muntu okhiphe usisi wakhe iso, waphinde wathembisa ukubavulela icala nokubabizela amaphephandaba. “Ngamchazela ukuthi kwaba yingozi engahlelwe muntu. Ngaxolisa futhi ngasho ukuthi ngiyamkhulula ukuthi angenza noma yini ngoba ngiyalivuma icala. Le nto embi kangaka yenzeke kwami enkonzweni yami. Siyaxolisa futhi izinhliziyo zethu zibuhlungu,” kusho uNkk Nxumalo. Uthe yize noma olimele engafuni ukukhuluma nabo okwamanje futhi udadewabo athi ukuxolisa kwabo angeke kubuyise iso likadadewabo bona basazimisele ukuxolisa kuye uma esekwazi ukukhuluma nabo. UNksz Ntombela uselinde ukuthi ayofakwa iso lokufakelwa emuva kwamasonto ayisithupha.  Police Comment pending.....