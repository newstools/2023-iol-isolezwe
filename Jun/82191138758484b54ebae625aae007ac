USIHLALO wekhomishini yezobuqotho kwi-ANC uMfundisi Frank Chikane, uthi balindele amalungu enhlangano ukuthi athobele imigomo yeqembu ngoba uma ehluleka bazobhekana nawo. UChikane obekhuluma nabezindaba eGoli, uthe wonke umuntu oyilungu kumele alandele imigomo ebekiwe yenhlangano. Uthe akukwazi ukuthi abantu bangenza umathanda bese kuyathuleka. “Kudingeka silungise izwe ngoba isimo siya ngokuba sibi. Angifuni ukuthi sifane namanye amazwe, yingakho kumele silitakule izwe. Kukhona asebeqalile bathi noma singaba nomlando ka(Mnuz Nelson)Mandela kodwa elakuleli lizogcina selifana namanye amazwe, engingafuni ukuwagagula ngegama. Asingavumi ukuthi izigebengu zizenzele umathanda. Sinenkinga yokucishwa kukagesi ngoba izigebengu ziyazenzela, okuyinto okumele silwe nayo,” kukhuza uChikane. Uthe akazimisele ukubona izwe liphethwe yizigebengu. “Yingakho sikhona ukuze silungise izinkinga ezikhona. Akekho umholi we-ANC ongafuni ukuthi ivuselelwe kabusha inhlangano, kulungiswe nesimo ezweni.”  Uthe indaba yenkohlakalo yinto abafuna ukuyisusa nezimpande zayo.  “Lesi sihlava asibhekene ne-ANC kuphela kodwa nomphakathi. Akukwazi ukuthi umuntu angathola ithenda yokuthi kufakwe amanzi emphakathini kodwa uthole ukuthi amanzi awekho.”  Ukhale ngokubulawa kwabaholi be-ANC, ikakhulu abasuke bengenele ukhetho. Uphawule kanje: “Yinto ebukeka yanda KwaZulu-Natal, ukuthi kubulawe abangenele ukhetho. Isihlava esanda kakhulu kwaba nabantu ababalelwa ku-20 ababulawa kuyiwa okhethweni kodwa kwangaba nemvunge yokuthi baningi abantu abafa.”  Uzwakalise ukukhathazeka ngokuthi izinkampani eziningi ezingaphansi kukahulumeni, zisesimeni esibi. “Kungiphatha kabi ukuthi inkampani enjengeDenel, isesimeni esingesihle. Kunokuthi izinto zilunge ezinkampanini zikahulumeni, isimo siya ngokuba sibi.” UChikane uthe beyikhomishini bazokwazi ukuxhumana nazo zonke izinhlaka, kungaba yisigungu esiphezulu noma amagatsha enhlangano. Udalule ukuthi ikhomishini izosebenza ngaphandle kokuchema nokwesaba. “Ngeke sikhethe iphela emasini, sizobhekana nanoma ngubani noma kungathiwa unasiphi isikhundla. Sifuna ukubumba inhlangano, siyenze ingakhethi bulili futhi igqugquzele intando yeningi.” UChikane uthe bahlangane nobuholi benhlangano obuqinisekise ukuthi bazowuseka umsebenzi wabo. Ugcizelele ukuthi imibiko yabo bazoyinika uNobhala jikelele wenhlangano uMnuz Fikile Mbalula, ozophendula ngayo ngoba bona umbiko wabo bazowudlulisela esigungwini esiphezulu. UChikane uthe amanye amacala abawadlulisele ebuholini be-ANC sekukhona umnyakazo ngawo.