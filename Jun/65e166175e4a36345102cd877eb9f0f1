INKANTOLO yesiFunda yaseMadadeni yesule izinyembezi ingane ena-10 eyadlwengulwa ngowesilisa wakwamakhelwane ogwetshwe udilikajele. Iphinde yagixabeza lo wesilisa ngesigwebo seminyaka engu-10 ngecala lokuzama ukubulala unina omncane wengane ona-17 ngo-Okthoba 2022. Kuthiwa ngosuku lwesigameko abagilwa babekade bezihlalele kubo, kwase kufika owesilisa owayengumakhelwane ezobukela ithelevishini. Kuvela ukuthi wayekade ehlezi nomamncane wengane egunjini lokuphumula, umgilwa ona-10 esekameleni. Le ngane kuthiwa yezwa umsinjwana womuntu owawuqhamuka egunjini lokuphumula yase iqonda khona yafica owesilisa egwaza umamncane wayo. Okhulumela iNational Prosecuting Authority (NPA) KwaZulu-Natal, uNkk Natasha Ramkisson-Kara, uthe ingane yabuyela emuva, ibaleka yayozivalela ekameleni kodwa lo owesilisa wayijaha. “Washaya isicabha wasihlakaza wase eyalela ingane ukuthi ikhumule izimpahla eyayikade izigqokile. Kwathi uma ingane inqaba, lo wesilisa wabuyela egunjini lokuphumula, wayohudula unina omncane wengane, wamsabisa ngokumbulala uma kuwukuthi ingane ayikhumuli,” kusho uNkk Ramkisson-Kara, Kuvela ukuthi wabe esehamba nengane waya nayo kwelinye ikamelo lapho eyafike wayidlwengulela khona. Bobabili abagilwa kuthiwa bancenga lo wesilisa ukuthi abize i-ambulensi ngoba wayekade opha kakhulu owayegwaziwe. “Waqale wenqaba kodwa wagcina eseyibizile emuva kokuthi babekade bemthembisile ukuthi ngeke babikele muntu ngakwenzile. Wayekade ebaqaphe ngeso lokhozi sebesibhedlela, eqinisekisa ukuthi abayithi vu imininingwane yakhe,” kusho iNPA. Kuvela ukuthi indaba yabhadlaka ngesikhathi sekufika unina wengane esibhedlela, ingane yamtshela konke okubehlele wabe esekhalelwa amasongo kaSigonyela. Esitatimendeni sengane esinekelwe inkantolo, kuthiwa ithe ibona kuphelile ngempilo yayo futhi sebephila ngokwesaba benomamncane wayo. I-NPA ithi ukugwetshwa kwalo mlisa kuyizinkomba zokuthi izimisele ukunqanda nokulwa nezigameko zangokobulili nezithinta ucansi.