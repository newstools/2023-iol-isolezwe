UMHOLI wamaNazaretha ohlangothini lwaseBuhleni uMnuz Mduduzi ‘Nyazilwezulu’ Shembe, ukhuze ukucekelwa phansi kwengqalasizinda okuvamise ukwenziwa ababhikishi uma bekhala ngezidingo ezithile kuhulumeni. UNyazi belukhuluma nezinkulungwane zamakholwa  aleli bandla abenomkhuleko okuthiwa bekuhloswe ngawo ukukhulekela izingqinamba ezibhekene nesifundazwe, obusenkundleni yezemidlalo iMoses Mabhida,  eThekwini,izolo. “Uthole ukuthi mhlawumbe kunenkinga yamapayipi athile, bese sizoshisa imigwaqo.  Uma sishisa imigwaqo azoqhamuka yini amanzi? Ukusidalela enye inkinga ngoba sekumele kulungiswe yona imigwaqo.  Ake sikhule ngemiqondo singabi nemiqondo yezingane,” lusho kanje. Lweluleke amakholwa ukuthi uma enezikhalo ngohlelo lokunikezwa izidingo, azibhale phansi zidluliselwe kwiziphathimandla ukuze zithole isixazululo. Lo mholi uphinde wanxusa uhulumeni ukuthi avule amathuba emisebenzi egcizelela ukuthi isikhathi esiningi abantu uma bengasebenzi babhekana nezimo ezingezinhle kwazise indlala ibanga ulaka, bagcine sebenza okungalungile. Ukhuze isihlava sokuziphatha kwabantu besilisa ababulala abesifazane.  Umkhuleko wandulelwe uhambo olungcwele obeluholwa uNyazi nezikhulu zikahulumeni, olusuke epaki iKing Dinuzulu kwama ukuhamba kwezimoto, izinkulungwane zamakholwa zinyuka ngomgwaqo uPixely Ka Seme zidlulela kuStalwart Simelane ziphikelele eMoses Mabhida. Lona wumkhuleko waminyaka yonke waleli bandla, kanti kulokhu bewuqondiswe kakhulu ekukhulekeleni ukuthula nozinzo kulesi sifundazwe esikwezihamba phambili ngamacala ahlukene obugebengu abikwayo okugqama kakhulu kuwo awokubulawa kwabantu. UNdunankulu uNkk Nomusa Dube-Ncube obesemkhulekweni, unxuse amaNazaretha ukuthi akhuleke ngamandla ezinkingeni ezibhekene nesifundazwe, okukhona kuzo ububha, ukuntuleka kwamathuba emisebenzi nokudlanga kwezenzo zobugebengu. “Zikhona izinhlelo esizozimemezela maduze ukuqhamuka namathuba emisebenzi okuqashwa ngokuphelele kungesikona okwetoho, njengoba besihlangene sibhunga ngobubha obubhekene nabantu bakithi. Sizocela uMdali ukuthi asisize sinqobe kuzona zonke izinkinga esibhekene nazo siyisifundazwe,” kusho ,uNkk Dube-Ncube. Phakathi kwabebesemkhulekweni kubalwa uNgqogqoshe wamaPhoyisa uMnuz Bheki Cele, owoMnyango wezemiDlalo, ubuCiko namaSiko kuzwelonke  uMnuz Zizi Kodwa, uMnuz Siboniso Duma onguNgqongqoshe woMnyango wezoMnotho ezeMvelo nokuVakasha KwaZulu-Natal nezikhulu kuMasipala weTheku.