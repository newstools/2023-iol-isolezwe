KUVELE okusha ngengxabano ephakathi kweMfezemnyama, uPhumlani Khumalo, neNtaba yaseDubai, okunguLindokuhle Msomi, obesekwaziwa ukuthi sebethelelene amanzi. IMfezemnyama iveze ezinye izinto ethi zabaqhatha nomculi ayesebenzisana naye ngaphambi kokuba angene e-Ambitiouz Entertainment. Indaba isuke ngokuthi iMfezemnyama ibhale ekhasini layo kwiFacebook ixolisa kuBig Zulu, ngokuthi yaqamba amanga ngokuthi yaba nesandla ekutheni aphumelele. Yathi ayifuni ukuba nezitha ngakho icela uxolo kuyena. Kule nkulumo kungene Intaba yaseDubai yathi, njalo uma iMfezemnyama ingenaqhinga emculweni ivele iqhamuke isixolisa. Yathi nayo isalinde ukuthi ixolise kuyona ngoba kuningi okumele ixolise ngako kuyona. IMfezemnyama iphendule ngokuthi, iyaxolisa ngokufunela iNtaba yaseDubai inkampani okungaMabunjwa Records, yayicelela kuThwala ukuthi ayisize ngokuyifaka e-Ambitiouz  Entertainment, yabulala imoto yeMfezemnyama (Intaba yaseDubai) yazikhandela ngoR35 000. Iqhube yathi Intaba yaseDubai yakubona kukuncane lokho yajika yashela okwakuyintombi yayo. Yaqhubeka yathumba ikhasi le-Instagram nelikaFacebook leMfezemnyama. Ithe ezokusho kuyo ukuxolela ngenhliziyo emhlophe futhi ayisophinde izwakale isho lutho kulo mculi, futhi imfisela inhlanhla.  Ithintwa iMfezemnyama ngezindaba, ucingo lwayo belukhala lungabanjwa. Umyalezo ethunyelelwe wona ivele yawuphendula ngegama elilodwa yathi: “Wola.” Kufonelwa Intaba yaseDubai, ithe kuyayethusa ukuthi iMfezemnyama iveze lezi zindaba ngoba ibiyazi ukuthi sebaxolelana ngazo. “Kuyiqiniso ukuthi ngake ngashayisa imoto yayo iMfezemnyama kodwa kwenzeka ngesikhathi izinto zingakangihambeli kahle emculeni. Iyona eyathi angingayikhokhi imoto ngoba yayisazi isimo sami ngaleso sikhathi. Okwentombi nakho bengithi sakudlulisa ngoba kwakungumuntu nayo iMfezemnyama eyayingabeke mathemba kuyena,” kusho iNtaba yaseDubai. INtaba yaseDubai, ithe okunye okudalulwe yiMfezemnyama, kunamanga. Ithe uma kungukuthi ukhalela imoto angayikhokha uma efuna ngoba izinto ziyihambela kahle emculweni manje, imali iyangena. INtaba yaseDubai, ithe ngeke ihlulwe ukukhokhela iMfezemnyama imoto ekubeni isanda kuthengela unina imoto, okuveza ukuthi izinto ziyihambela kahle.