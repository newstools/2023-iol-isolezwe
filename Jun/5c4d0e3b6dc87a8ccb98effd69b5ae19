KUHLELWE idili lokuhlanganisa amaciko aseHarding, nosaziwayo bakuleli ngenhloso yokubacathulisa kwezokungcebeleka.  Usomabhizinisi uMnuz Poizn Nzimande wakwaMachi, eHarding, ukholwa ukuthi amaciko angakubo angafika esigabeni esiphezulu kwezokungcebeleka uma engacathuliswa ngosaziwayo abadumile futhi abanesipiliyoni.  UNzimande uhlela ukuthi ngoMgqibelo ngoJuni 24, kube nomcimbi wokuhlanganisa amaciko ahlukene eHarding.  Amaciko angakubo okubalwa abakamaskandi, abalingisi, nabanye azobhula amazolo ukuze athole ithuba lokuveza amakhono kanti umphakathi uzongena mahhala. "Mina angizange ngifunde ngoba ngangisinqena isikole kodwa ngaba nenhlanhla yokuthi ngishayela amaloli. Bengidlala umdlalo wezithuthuthu nabelungu okwaphetha ngokuthi bangisize ngiqale inkampani yami. Akusibo bonke abantu abangabanenhlanhla efana neyami. Yingakho ngikhuthaza ukuthi abantu abasha bafunde, abanamathalente basebenzise wona ukuze baphile," kuchaza uNzimande. UNzimande wazinikela ekwakheni umtholampilo ngakubo, ukuze kusizakale umphakathi ngoba okhona ukude. Uthe okwamanje akakawakhi umtholampilo ngemva kokumiswa wuhulumeni ngoba uthi akukaze kwenzeke ukuthi kube nomuntu ofuna ukwakha isikhungo somphakathi esingaka. "Bathi angiveze ukuthi imali enguR2 million engithi nginayo ikhona yini, ngakwenza. Ngasayina nezincwadi engizibophezela ngazo ukuthi ngeke ngibuye ngijike ngithi ngifuna imali ngomsebenzi engiwenzile. Bagcina sebethi angilakhe kwenye indawo ngoba ngakithi umtholampilo okhona uqhele ngamakhilomitha angu-15, emakhaya ibanga elufishane lelo, ngaqaba. Ngase ngithenga itekisi ethutha iziguli zangakithi izihambise emtholampilo mahhala zonke izinsuku," kusho uNzimande.