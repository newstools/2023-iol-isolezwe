UMLINGISI oqale ukugqama emdlaweni The Wife, uLinda Majola, uthi ukudlala indawo yomuntu othandana nabobulili obufanayo ezobonakala maduze emdlalweni oqoshelwa Thekwini, uZalo, kuyinselelo kodwa kuye ayinzima kangako ngoba naye uphila impilo efanayo.  Le nsizwa edume nangamahlaya ezinkundleni zokuxhumana, ithe kuningi abantu abazokufunda futhi bazoyijabulela ngendawo yakhe ezoqala ukubonakala emdlaweni Uzalo, ngoLwesibili oluzayo. Kulo mdlalo, uLinda uzolingisa indawo kaMzamo Shezi okungumfana ophila impilo yokuthandana nababobulili obufanayo nobakhe, othanda amancoko futhi oqhamuka emakhaya. Uzolingisa eduzane nomlingisi omusha kulo mdlalo, uSibusisiwe Jili, ozakhele igama emdlalweni iThe Queen, ngendawo kaGeorgina yena ozokwaziwa ngoNomkhosi Mhlongo. Ekhuluma neSolezwe, uLinda uthe amaphupho akhe alokhu eqhubeka nokufezeka njengoba lona sekungumdlalo wakhe wesibili omkhulu. “Inhlanhla ilokhu ivelile uma kuziwa emidlalweni ehlonishwayo kuleli. Ukuqala nje ibanga lami lokulingisa kwiThe Wife kwasho lukhulu, namanje sekuvela ithuba elingaka, nalokho kuyangijabulusa. KuZalo  indawo yami icishe ifane kakhulu nomuntu engiwuyena empilweni yami yangempela.  “UMzamo ukhulele endaweni yasemakhaya, uphuma emndenini ohluphekayo. Ubaba wakhe uzama ngakho konke ukuthi aphumelele, uyamzamela imali yokuthi ahambe aye eGoli, ayofundela ukuba unogada kodwa yena ufike angene emkhakheni wokulingisa,” kuchaza uLinda.  Uzotheleka njengomngani kaNomkhosi, ozalwa ebukhosini, uyise wakhe uNkunzi, ngenxa yokuthi (uNkunzi) waba nesandla ekufeni kukababa womngani wakhe. “Uthanda izinto uMzamo kodwa isigameko esehlayo siyamphoqa ukuthi alekelele umngani wakhe ngakho konke anakho. Kodwa uyaqhubeka nokuzama ukwenza imali ukuze impilo yakhe ingami ndawonye. Angingabazi ukuthi abantu bazowujabulela lo mdlalo njengoba icishe ifane nami empilweni yami yangempela, ngiwumuntu onamahlaya kanjalo noMzamo ugcwele amahlaya,” kuchaza uLinda. UKing David Mukwevho, onguphrojusa walo mdlalo uveze ukuthi bajabule ngala balingisi futhi abangabazi ukuthi bazobaletha injabulo kubabukeli balo mdlalo. Uthe indawo kaMzamo iyona abantu okumele bayibheke kakhulu njengoba izojabulisa.