MHLELI:  Ngithi ake ngiluleke abantwana bakaNkulunkulu waseKuphakameni ngezimfundiso zikaBhombela umnikazi waleli bandla. Ngikwenza lokhu ngoba ngibuka ukuthi baningi abantu abazomukeliswa ukulahlwa bengazange betshelwe ukuthi kwakuthiweni kubantu abangamaNazaretha. Namhlanje abantu ababekelwe ukwalusa umhlambi kaNkulunkulu sebehluleke baze bancama ukutshela abantu imithetho eyabekwa ebandleni.  Ziningi izizathu ezidala ukuthi bangalikhulumi iqiniso. Isizathu sokuqala; kusuke kwagcotshwa abantu abangayazi imithetho yebandla. Mhlawumbe kusuke kungabantu abaqhamuka kwamanye amabandla, bese bayagcotshwa benziwe abashumayeli noma abavangeli. Kwesinye isikhathi benziwe abefundisi noma abakhokheli nabaphathi beseluhlaza kwasabona.  Manje-ke lokhu sekulonile ibandla njengoba abantu basuka emazweni akubo beze ekukholweni, bathi uma sebezinikele enkolweni yobuNazaretha bangatshelwa ukuthi lapha kuhanjwa kanjani nanokuthi yikuphi okwenziwayo nokungenziwa.  Abantu abagcotshiwe uma benikwe ithuba lokuthi bashumayele sebevele bekhulume ngezimangaliso esikhundleni sokuthi basitshele ukuthi lapha ebuNazaretheni sibizelwe ukuthi sizokwenzani. Akasekho umgcotshwa okhuluma ngesono nokhuluma indaba yezwe elizayo kumbe okhuluma ngemithetho nangokuyala abantu.  Into esiyinkulu sekuyindaba yezitezi ezakhiwayo neminikelo nje kwaphela. Abantu abasesabi nokusukuma nje kuyiSabatha bakhulume amanga ukuze bezokuba yizilomo.  Ngithi angexwayise ngengozi ezayo kubagcotshwa, ibandla akulona elabo lapho okufanele benze khona umathanda. Angibakhumbuze nokuthi ibandla abangasalitsheli imithetho, uma selonakala liyobuzwa emakhanda abo ngomhla wokuphela.  Ingoma yalapha ekhaya ithi...ukukholwa kwethu kulo buNazaretha kuyidwala elibushelelezi, liyabehlula abaningi. Kodwa namhlanje sekubonakala sekumnandi, wonke umuntu usethi noma enzani umbone esedlala ngento kaNkulunkulu waseKuphakameni.  Ngiyafunga ngiyagomela ukuthi ngisho labo ababhala imidlalo yeshashalazi neyethelevishini bangalokothi badlalele kule nto kaNkulunkulu ngokuba bayothwala icala njengoba sesibona namhlanje ukuthi abantu abasalulekwa ngezimiso zikaShembe.  Akekho ongazi ukuthi ukugunda ikhanda nesilevu kuyicala kuleli bandla kepha namhlanje kukhona abefundisi esibabona begunde amakhanda nezilevu zabo. Akekho obatshelayo ukuthi uma begunda amakhanda nezilevu abasafanele ukuma phambi kwebandla ngoba basuke sebengabahlubuki.  Namhlanje omkabo nezingane zabo zipenda imilomo, zipende izinzipho, zigqoke nezinwele zokufakelwa okuphambene nemithetho.  Namhlanje akusewona amanyala ukubona inkosikazi noma intombi ebandleni ifake izinkophe zokufakelwa. Bonke abantu bayazi ukuthi sithini isiprofetho sikaShembe ngazo zonke lezi zinto esezenzeka phambi kwabagcotshwa bezithulele nje.   Namhlanje uma umuntu ekhuluma imithetho yebandla bathi uzoxosha abantu. Ngithanda ukunikhumbuza ukuthi kulezi zihlalo enibekwe kuzo akuzona ezokubukwa, akuzona ezenu kepha nibekelwe ukuqondisa ibandla nileluleke ngeqiniso, kungenjalo niyoba nokusolwa okukhulu ngomhlaka wokuphela.  Batsheleni abantu baziyekele bona kepha ningamakheli uNkulunkulu ibandla elizolahlwa ngomhlaka wokuphela. Phela incwadi ithi, “Uma abantu bona ngamabomu umthetho sebewazi, kayisekho intethelelo.” KumaHebheru 10:25.  Ngiyanexwayisa-ke nani basebandleni ukuthi izwe liyasibuka ukuthi laba bazibiza ngamaNazaretha kodwa abaseyiwo ngoba abantu bayawazi kahle amaNazaretha ayizolo ukuthi abangabantu abanjani, ngakho-ke angeke siwukhohlise umhlaba.  Sengathi wonke umuntu emva kokufunda le ncwadi angasukuma, athi leli bandla angeke lonakale ngikhona. Sinibhekile ke bagcotshwa bethu, azeluswe zingawadli amahlanga phambi kwenu futhi ningesabi, nibekelwe khona lokho ukuze nikhuze. Nani nibuyele nibe ngabafanelekile ukuma phambi kwethu njengebandla, nibe yisibonelo esihle phambi kwethu. Okhathazekile  KWAMASHU