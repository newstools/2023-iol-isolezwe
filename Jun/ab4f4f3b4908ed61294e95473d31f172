KUSIZE ukungenelela kwamaphoyisa ukuze kutholakele imishini yokudlala yoDJ, yeqembu iThe Billionaires, okuthiwa ibitshontshwe ngowesilisa waseHoneydew, eGoli. Iphephandaba lihletshelwe ngumthombo walo ukuthi iThe Billionaires ibinandisa kwenye yezindawo zobumnandi emasontweni amabili edlule, kwaduka imishini yokudlala. “Iqembu belishiye imishini yalo lisaxoxa nabantu. Kufike owesilisa okuthiwa uNkanyiso Mhlongo, watshela umnikazi wendawo obekunandiswa kuyona ukuthi ujwayelene namalungu eThe Billionaires, ucela ukusebenzisa imishini yalo.  “Uqede lapho washaya wachitha nemishini yeqembu. Athe esebuya amalungu eqembu ezothatha imishini yalo, afika ingasekho. Atshelwe ukuthi ithathwe ngowesilia othe uyazana nalo,” kuchaza umthombo. Uqhuba umthombo uthe amalungu eqembu athuke oma, atshela umnikazi wendawo ukuthi awazani nomuntu othathe imishini yalo. Kwenziwe uphenyo ngezinombolo zemoto ebisetshenziswa ngowesilisa kwatholakala ukuthi uhlala eHoneydew, eGoli. Iqembu liqale laya eSmall Claims Court, liyofuna incwadi ephoqa ukuthi imishini ikhokhwe ngumnikazi wendawo. Libe selisebenzisana namaphoyisa ukuthungatha umsolwa futhi sekukhona nencwadi ephoqa lo wesilisa ukuthi abuyise izimpahla. Kuthintwa omunye wamalungu eqembu uNgcebo Mdima, uthe babonile ukuthi kuzothatha isikhathi uma belinda ukuthi kuphele izinsuku ebezibhalwe encwadini, eziphoqa othathe imishini ukuthi ayibuyise. “Ngophenyo esilwenzile lokuthi uhlala kuphi, sicele amaphoyisa ukuthi asiphelezele siyomthungatha. Uma sifika eflethini lapho ehlala khona akafunanga ukusivulela umnyango, wathula sengathi akekho endlini ekhona.  “Kuphoqe ukuthi singene ngenkani, sangamfica kanti ucashe ngaphansi kombhede. Sibone ngonyawo luvele ngaphansi kombhede samdonsa ngalo, samthela isibhaxu. Uzivumele yena ukuthi izimpahla zethu uzidayise eCash Crusaders, samqhuba wayozilanda. Ngenhlanhla sifike zingakadayiswa nakhona bazibuyisa,” kuchaza uNgcebo. Leli phephandaba linayo ikhophi yencwadi yasenkantolo ebiphoqa uNkanyiso Mhlongo, ukuthi abuyise izimpahla. Akhona namavidiyo lapho ezwakala evuma kuwona ngemva kokushaywa ukuthi uzidayisile izimpahla zeqembu, ekhala ngokuthi ubexakekile efuna imali.