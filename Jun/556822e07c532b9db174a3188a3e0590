KUSOLWA uninakhulu ngokuphoqa abazukulu abasebancane ngeminyaka ukuthi bahwebe ngocansi kwabokufika, ukuze bathole imali. Abasolwa ababili abaneminyaka ephakathi kuka-20 no-24, kuthiwa baboshwe ngamaphoyisa aseKranskop, ngamacala okudlwengula izingane zamantombazane. Kuthiwa kudlengulwe ezimbili ezineminyaka ewu-13 no-14, kanti amaphoyisa aqinisekise ukuthi afuna omunye umsolwa ngokudlwengulwa komgilwa ona-15.  Abasolwa ababoshiwe bekulindeleke ukuthi bavele eNkantolo yeMantshi yaseKranskop, ngoMsombuluko. Kuthiwa bobathathu abagilwa abahlala noninakhulu eNkandla, bese bephenduke izigqila zocansi, kanti kuvela ukuthi ubebaphoqa ukuthi bagibele baye edolobheni eKranskop uma kuyimpelasonto. Ngokwesitatimende soMnyango wezokuThuthukiswa koMphakathi KwaZulu-Natal, lesi salukazi besamukela imali kwabokufika emva kokuthi sebelale nabazukulu baso. Umnyango uthe ukuqala kokuvela kwendaba, yingesikhathi kutholakala ukuthi umzukulu omncane kunabo bonke, usezithwele. Kuthiwa amantombazane abevakashela abokufika endaweni yabo yokucwala izinwele eKranskop, aphoqwe wuninakhulu ukuthi abuye nemali.  UNgqongqoshe walo mnyango, uNkk Nonhlanhla Khoza, uthe lesi senzo siyashaqisa kakhulu, ngakho kubalulekile ukuthi wonke umuntu obambe iqhaza kulokhu kuhlukunyezwa kwezingane kubalwa nogogo wazo, aboshwe. Wathi lokhu kuwuhlukunyezwa kwamalungelo ezingane nokukhulisa ngendlela engalungile amantombazane asemancane ekutheni abe yizigqila zocansi. “Kuyasikhulula ukuthi abokufika abebenza lokhu ezinganeni baboshiwe. Kumele senze isiqiniseko sokuthi bayabhekana nalokhu kuphula kwabo ilungelo lezingane. Ayikho into umuntu angazithethelela ngayo ngokuhlukumeza ngale ndlela izingane.  “Siyakuqonda ukubaluleka kokunika uxhaso emphakathini ukubheka umnyombo wezenzo ezifuze lezi, ukuvikela imindeni nokuqinisekisa inhlalonhle yezingane,” kusho uNkk Khoza. Lo mnyango uqinisekise ukuthi sekuthunyelwe osonhlalakahle ukusiza ngokululeka ngokwengqondo emndenini nakubagilwa. Okhulumela amaphoyisa KwaZulu-Natal, uColonel Robert Netshiunda, uthe amaphoyisa asafuna umsolwa wesithathu osolwa ngokudlwengula umgilwa ona-15, wathi isigameko senzeke ngenyanga edlule.