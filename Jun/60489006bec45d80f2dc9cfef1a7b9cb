UDADEWABO kaSenzo Meyiwa, uNomalanga Meyiwa, uveze ukuphoxeka ngendlela elisingethwe ngayo icala lokubulawa kukamfowabo. UNomalanga ubekhuluma nabezindaba ngemuva kokuvela kwezindaba zokuhlehla kwecala. Ngokusho kwakhe, uthi sebezoqala ukulahlekelwa yithemba ngokwenzekayo ngoba sebehambe isikhathi eside ngaleli cala. “Nabantu esibathembile ukuthi bazokhuluma, baveza ulwazi esingalulindele lapha enkantolo futhi yonke into siyizwa ngosuku sesifikile enkantolo. Sizoqala ukulahlekelwa yithemba manje ngoba sesihambe isikhathi eside naleli cala kodwa silokhu siphoxeka,” kusho yena phandle kwenkantolo. Leli cala libuyele enkantolo namuhla ngemuva kokuguqa ngenyanga edlule kanti bekulindeleke ukuthi ufakazi wokuqala onguZandie Khumalo aqhubeke nokwethula ubufakazi bakhe. Aliqhubekanga leli cala ngoba ijaji alifikanga enkantolo. UMshushisi woMbuso, u-Advocate George Baloyi, utshele inkantolo ukuthi iJaji uTshifhiwa Maumela, lixinwe wukugula futhi kubukeka sengathi ukugula kwakhe kungokwesikhathi eside. “Ijaji kalikho namhlanje ngenxa yokuxinwa wukugula futhi kungenzeka lingabi bikho ngokuqhubeka kwecala. Okwamanje sizohlalaphansi sicubungule ngendlela eya phambili,” kusho uBaloyi. Kube sekungena elinye ijaji elisha elitshele abasolwa abahlanu ukuthi icala labo lihlehliselwe uJulayi 17, nonyaka. Babuye batshelwa ukuthi icala lizoqhubeka kusukela ngalolo suku lingami kuze kuphele ikota yesithathu yonyaka. Leli jaji libe selinxusa abaholi becala ukuthi bazihlele kahle baqinisekise ukuthi akukho okuzophazamisa ukuqhubeka kwecala kusukela ngoJulayi.