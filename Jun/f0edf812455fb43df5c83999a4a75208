AMALUNGU omphakathi aseBandleni, KwaNongoma, athukuthele agxoba ngamatshe owesilisa okusolwa ukuthi ubulale ngesihluku isalukazi esigxoba ngamatshe ngoba esisola ngokuthakatha, esigamekweni esenzeke ngoMgqibelo. UNkk Solani MaMbatha Mchunu (74) kuthiwa ubulawe ngokugxotshwa ngamatshe yisihlobo sakhe, uMnuz Lindelo Mbatha (27), okuvela ukuthi besimsola ngokuthakatha. Kuthiwa uMbatha ubephuzile ngesikhathi kwenzeka isigameko, kanti uqonde kumgilwa emsola wamphusha, okuthe uma esephansi wacosha amatshe wamgxoba ngawo. IKhansela lendawo, uMnuz Simanga Mbatha, lithe ngokulandiswa kwalo, emva kokuthola umbiko kokwenzeke kwaMchunu, amanye amalungu omphakathi anikele endaweni yesigameko okuyilapho abambe khona umsolwa enza okufanayo kuye, wafela endaweni khona lapho. “Engingakusho ukuthi seziningi kakhulu izigameko zokubulawa kwabantu kule ndawo nokuyinto ekhathazayo kangangoba angisazi okwangempela ukuthi kumele sibhekane kanjani naso. Sifisa ukuthi ubuholi bomphakathi, amalungu omphakathi namaphoyisa bahlangane ukuze sibhunge sithole isixazululo,” usho kanje. Ilungu lomndeni uNksz Nomusa Mchunu ongathandanga ukwanda ngamazwi, ukuqinisekisile ukuthi uMbatha noNkk Mchunu bayizihlobo. “Umhlasele ngoba emsola ngokuthi uyamthakatha,” kusho uNksz Mchunu. Uthe uMbatha ubengasebenzi ezihlalela ekhaya.  UNgqongqoshe woMnyango wezokuThuthukiswa koMphakathi KwaZulu-Natal, uNkk Nonhlanhla Khoza, usigxekile isigameko sokubulawa kwesalukazi. “Njengomphakathi esifundazweni, kumele sikuqonde ukuthi wonke umuntu unelungelo lokuphila nenkululeko engenalo udlame. Ngakho-ke ukuhlaselwa kwabathile besolwa ngobuthakathi kuwukuhlukumeza ilungelo lomuntu elibalulekile.  “Sinxusa abaholi emphakathini, abezenkolo nabezinhlangano zomphakathi ukuthi bahlangane ngenhloso yokuqeda ngalesi sihlava ngokufundisa nangemikhankaso eqwashisa umphakathi ngaso,” kusho uNkk Khoza. Udlulise amazwi enduduzo emindenini yomibili waqinisekisa ukuthi sekuthunyelwe osonhlalakahle ekutheni bayosiza ngokweluleka ngokwengqondo. Okhulumela amaphoyisa KwaZulu-Natal uColonel Robert Nethiunda, uthe amaphoyisa akwaNongoma aphenya icala lokubulala.