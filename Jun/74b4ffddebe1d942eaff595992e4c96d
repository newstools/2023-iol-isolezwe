IBAFANA Bafana ikhombise okukhulu ukuzimisela ngesikhathi idlala neMorroco, eFNB Stadium. Ukuzimisela kwayo umdlalo uqala  kusheshile ukuthela izithelo njengoba emizuzwini emihlanu umdlalo uqalile, uPercy Tau odlala kwelase Gibhithe ebhakuzise inethi.  Bekuyibhola elingatheni kodwa elithole unozinti weMorrocco ekweminye imicabango, nokumenze wenza iphutha elidale ukuthi iBafana Bafana ihambe phambili ngegoli elilodwa eqandeni.  Umdlalo uye ekhefini lilodwa kwiBafana Bafana kuyiqanda kwiMorocco.  Umfutho weBafana Bafana uqhubekile nasesiwombeni sesibili njengoba emizuzwini emithathu umdlalo uqalile, iBafana ngomnyakazo omuhle kaThemba Zwane iphinde yashaya elihle igoli, elivalelwe phakathi uZakhele Lepasa elenze yahamba phambili ngamagoli amabili, iMorroco ilandela ngeqanda.  Ngomzuzuz ka-59 ibuyile iMorrocco yashaya elihle igoli, elishaywe ngu-Hakim Zyach odlalela iChelsea. Ngemuva kokushaya igoli, iMorrocco ikhiphe abadlali abangu-4. IBafana Bafana iqhubekile nokudala amathuba amahle okuthi iqhubeke namagoli kodwa bekungelula, uLepasa obesefomini eyisimanga, ubezama kodwa ehluleka esefikile, kokunye uke washaya ibhola labheka phezulu. USiyabonga Xulu noThapelo Morena bebengafuni lutho emuva bevimba kwasani. Ngenxa yengcindezi ebeyivela kwiMorroco umkhonto ucishe wagwaza ekhaya uMorena evimba elinye ibhola ebeliyingozi. UTebogo Mokwena ngesikhathi kumele aqinisekise iBafana Bafana ukuthi umdlalo owayo uvele walishaya ngaphezu kwamapali, iMorrocco beyenze iphutha.  Uthe umdlalo usaqhubeka kwangena omunye wabalandeli enkundleni kodwa abazokuphepha bamjahile bambamba bamkhipha enkundleni. ULepasa ukhumbule uClive Brker njengoba ethe eshaya igoli, wajabulisa okukaBarker owayeqeqesha iBafana wayifaka kwiWorld Cup, ubefihlwa eThekwini ngoLwesine.