BASHAYE ungqimphothe bakhahlela ukufaka isicelo sebheyili abasolwa abane kwabahlanu, ababhekene necala lokubulawa kobefundisa eMangosuthu University of Technology (MUT) abebevele eNkantolo yeMantshi yaseThekwini, izolo. UMnuz Sihle Mkhize (25) noMnuz Siyabonga Maye (35) bese bevela okwesibili kule nkantolo ngamacala; elokubamba inkunzi, elokuthumba nelokubulala uMnuz Chanlall Shan Dwarika obefundisa i-Electrical Engineering kulesi sikhungo.  Kamuva, kuphinde kwaboshwa abanye abathathu okungoMnuz Kwanele Makhaye (29), Sandile Mkhize (43) noThobani Mhlongo (43) abebevele okokuqala enkantolo. UMkhize (uSandile) ubhekene necala lokuphazamisa ukusebenza kwamaphoyisa njengoba kuthiwa wabhacisa endaweni yakhe abasolwa ngesikhathi befunwa ngamaphoyisa, kanti uyena kuphela okuvele ukuthi uzoqhubeka nesicelo sebheyili. IMantshi ephethe leli cala, uMnuz Sicelo Zuma, ilihlehlisele uJuni 20 leli cala, nalapho kulindeleke ukuthi kulalelwe isicelo sebheyili sikaMkhize. “Bonke abamangalelwa bazogcinwa esitokisini kanti ummangalelwa wesine (uMkhize), uzogcinwa esitokisini esisesiteshini samaphoyisa iGreenwood Park, ukuze amaphoyisa enze uphenyo ngendawo ahlala kuyona ngaphambi kokulalelwa kwesicelo sakhe,” kusho uZuma. Ngesikhathi begibela ebhokisini, abanye abasolwa bebegebise amakhanda yize abanye kubo bekubukeka bengazi nokuthi lidumephi. Abomndeni kamgilwa  bebengekho enkantolo. Isidumbu sikaDwarika sitholwe emva kwesikhathi esingangesonto enyamalele silahlwe eNanda, kulandela ukusabalala komfanekiso we-video esabalale ezinkundleni zokuxhumana iveza abasolwa abathathu bemphoqa ukuthi angene ngemuva emotweni yakhe esigamekweni esenzeke eSea Cow Lake.