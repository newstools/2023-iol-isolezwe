Maritzburg United (0) 0 Cape Town Spurs (0) 0 LIYISHONELE iMaritzburg United esigawulwe yizembe kwiDStv Premiership ngemuva kokwehluleka ukunqoba kwiCape Town Spurs emdlalweni wokugcina  wePremier Soccer League (PSL) wokuhlunga obuseHarry Gwala Stadium, eMgungundlovu, ngoLwesithathu ebusuku. ITeam of Choice idlale ngokulingana neSpurs okuholele ekutheni ishoveleke kwiMotsepe Foundation Championship. ISpurs, eqede endaweni yesibili kwiChampionship, iyona esinyukele kwiPremiership. Iqede imidlalo yokuhlunga iqhwakele ngamaphuzu ayishumi futhi ingazange ingenelwe yigoli. I-United, ebidinga ukunqoba ukuze igcine indawo yayo esigabeni esikhulu, igcine inamaphuzu ayisikhombisa emidlalweni emine. Elinye iqembu ebelikule midlalo, yiCasric Stars ezoqhubeka nokudlala kwiChampionship ngesizini ezayo. ISpurs, ewine imidlalo emithathu kweyokuhlunga, kade idinga okungenani iphuzu.  ITeam of Choice izifake obishini ngokuqeda endaweni ka-15 kwiPremiership. Nokho bekunethemba kubalandeli lokuthi iqembu labo lingawathola amaphuzu amathathu. Kube wusizi nezinyembezi sekungasenzeki lokho. Kuqhume ezenjabulo kwabeSpurs eqeqeshwa uShaun Bartlett owayengumdlali wayo eminyakeni edlule. IMaritzburg iqale umdlalo ngesivinini ifuna ukuthola igoli zibekwa kodwa bekungekho ukuhlangana phambili. Kugcine kuphele umdlalo ingazange ibe neshodi elibheke emapalini. ISpurs ibonakale uqala umdlalo ukuthi ifuna ukugwema ukungenelwa yigoli ngokumaka ngabadlali abayisithupha. Abalandeli abebegcwalise inkundla bayifake ingcindezi zibekwa kunompempe uJelly Chavani uma izinqumo zakhe zingavuni iTeam of Choice.  Esiwombeni sesibili, iMaritzburg ibuye yacindenzela. Ibhola likaBradley Cross ebeligotshwe kwesokudla ulingqofe laphuma phezu kwepali. Kusheshe kwacaca ukuthi iTeam of Choice isisitholile isixazululo sebhasi ebelipakwe yiSpurs. Nokho izinto bezingayivumi phambili.  Ngomzuzu ka-61 abalandeli bafune enkundleni u-Ali Meza. Umqeqeshi uFadlu Davids akachithanga sikhathi wamfaka kanye noFriday Samu. UMeza ungene ngomfutho, waluhlupha udonga lwasemuva lweSpurs kodwa ekugcineni kwala. Ukugawulwa yizembe kweTeam of Choice kusho ukuncipha kwamaqembu aKwaZulu-Natal kwiPremiership. Lesi sifundazwe sesinamaqembu amane.