UTHOBEKE amanxeba umndeni womhlengikazi owabulawa ngesihluku yisoka, iNkantolo yesiFunda yaseGreytown, iligweba udilikajele neminyaka engu-15 ngaphezulu emva kokuthi liwavumile amacala. UMusa Nkosi (47), ugwetshwe udilikajele ngecala lokubulala nengu-15 kwelokuthumba uNksz Samukelisiwe Sithole (37) ongowokudabuka eMnambithi, obengumhlengikazi esibhedlela sabadala iPhilanjalo Hospice esiseMsinga.  Isidumbu sikamufi satholwa sigqitshwe ethuneni elingashoni ngaphakathi emagcekeni esibhedlela ngenyanga edlule emva kwezinyanga ezimbili kubikwe ngokunyamalala kwakhe. UNkosi bekulindeleke ukuthi avele enkantolo izolo ukufaka isicelo sebheyili emva kokuhlehliswa kwecala lakhe emasontweni amabili adlule, kodwa emva kokuvuma amacala, inkantolo yaseMsinga inqume ukulidlulisela kweyesiFunda eGreytown icala lakhe, wagwetshwa ngoLwesine olwedlule. Unina kamufi uNkk Nonhlanhla Khumalo, uthe yize isigwebo singeke siyivuse indodakazi yakhe kodwa kuyabaduduza bewumndeni ukuthi usheshe wagwetshwa futhi wanikezwa isigwebo esimfanele. “Ukufa komuntu, ikakhulu ngale ndlela, yinto engadluli kalula.  Umbulali usazophuma ejele aziqhubekele nempilo yakhe.  Okusiduduzayo wukuthi uvume amacala wagwetshwa kwangabakhona ukubambezeleka.  “Sibonga kakhulu nomphakathi waseColenso, eMnambithi nowaseMsinga obulokhu useseka kulolu daba  nabamaqembu epolitiki endaweni,” kusho uNkk Khumalo. UNkosi okuvela ukuthi imvelaphi yakhe kayaziwa njengoba ubeqashile eMsinga esebenza njengonogada kusona isibhedlela agqiba kuso uNksz Sithole, kuthiwa bebethandana nomufi.  Emva kokunyamalala komgilwa, kuthiwa ubezitika ngemali yakhe abeyikhipha ezindaweni ezehlukene.  Kusize ukungenelela kwesihlobo somndeni esiyiphoyisa eMgungundlovu uMnuz Sithembiso Njilo, okuthiwa ngokusebenzisana nosomabhizinisi wasendaweni uMnuz Simanga Mabaso, okwazile ukuthola umkhondo ngosizo lwamakhamera aveze uNkosi ekhipha imali egaraji likaMabaso esebenzisa ikhadi likamufi nokuholele ekutheni aboshwe.  Emva kokuthi amaphoyisa exoxe naye, kuthiwa wazikhombela yena lapho egqibe khona isidumbu somgilwa.