ABACULI baseMnambithi, iBlaq Diamond,  bahambela phezulu emuva kokuqumba phansi isikhondlakhondla senkampani yomculo, i-Ambitiouz Records, enkantolo, eGoli.  USiphelele "Danya SA" Dunywa weBlaq Diamond ukuqinisekisile ukuthi baphoqelekile ukuba babambe inkunzi eyi-Ambitiouz Records ngezimpondo maqede bayifumba phansi ngoba belwela ubulungiswa.  Uthe bese bekhathele ukubona umculo wabo uvinjwa ezinkundleni zokuxhumana yile nkampani obekuqopha ngaphansi kwayo oSjava, eMtee, Intaba YaseDubai, Fifi Cooper nabanye.  "Sibuye enkantolo namuhla (esho izolo). Silinqobile icala emuva kokufaka i-Ambitiouz Records enkantolo," kusho uDanya eveza namaphepha aseNkantolo abeqinisekisa ukuthi i-Ambitiouz Records ikhale ngaphansi futhi ibuye yayalelwa yinkantolo ukuba ikhokhele zonke izindleko ezidalekile. "Sibonile ukuthi ukukhuluma kakhulu ezinkundleni zokuxhumana akusizi. Kufanele uhlakaniphe ngokuthi wenze okufanele, okungukuthatha izinyathelo zomthetho."  Eqhuba uDanya ubonge kakhulu ithimba labameli ebebelibophele nebiliholwa ngu-Advocate Tembeka Ngcukaitobi, Jade Naidoo noMatlapeng.  Esephetha, uthe bafundisa wonke umuntu isifundo sokuthi uma uzama ukudla amandla abo, bazokumangalela enkantolo. UNdumiso "Ndu Browns" Mdletshe uthe sebekhululekile ukudedela umculo omusha ngaphandle kwezihibe.  "Izingoma zethu ziyabuya," kusho uNdu Browns. UJade uhalalisele iBlaq Diamond wathi lesi sinqumo size noguquko endimeni yezokungcebeleka.  "Lokhu (kunqoba) akwabobonke abaculi abaxhashazwa yizinkampani zomculo," kuphetha uJade. Nabanye abaculi basine bazibethela, behalalisela leli qembu elake lahlabana ngomklomelo we-Record of the Year kumaSouth African Music Awards (Sama) eminyakeni eyedlule. Imizamo yokuthola uvo lweziphathimandla ze-Ambitiouz Records ayiphumelelanga.