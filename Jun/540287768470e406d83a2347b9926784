KUVUKE umunyu kumbiwa isidumbu sosana olwaphanjaniswa nolunye esibhedlela emuva kokubelethwa ngunina selushonile.  Umndeni wakwaMkhize eNgonyameni ngaseMlaza ukhala ngokuhlukumezeka ngokubiza ngobudedengu besibhedlela iRK Khan eChatsworth abasisola ngokubanika isidumbu okungesiso esabo emuva kokuthi indodakazi yabo ibelethe ingane isishonile ngoNovemba nyakenye.  Lo mndeni wagcina ungcwabe izinsana zombili emuva kokuthi uthole ukuthi usana owanikwa lona kuqala abase belungcwabile kwakungesilo olwabo, base bebuye benikwa usana lwabo nalo balungcwaba.  Elandisa ngokudlula emhlabeni komzukulu wakhe okwaholela ekutheni bagcine bengcwabe isidumbu okungesiso ugogo wosana uNksz Gabisile Mkhize, uthe indodakazi yakhe yaqale yanganakwa isahamba umtholampilo wasesibhedlela ishaywa indiva uma ibika ukuthi inezinhlungu esiswini.  Unina wosana UNksz Mbali uthe waze wathola usizo emuva kwezinyanga bamnikeza amaphilisi okubulala amagciwane esithweni sangasese. “Kwadlula isikhashana ngoNovemba 10, ngaya esibhedlela ngoba sengopha,” kusho UNksz Mkhize. Yilapho ethe waxilongwa khona udokotela wathi kuye ingane isishonile esiswini. Uthe udokotela wathi ingane ubona ukuthi yashona ezinyangeni ezimbili ezedlule. Uthe wayesenezinyanga ezinhlanu ekhulelwe ngesikhathi ingane ishonela esiswini.  “Nganikezwa amaphilisi kwathiwa angigoduke ngiwaphuze emva kwamahora amane. Ngenza njalo kodwa ngaqala ukusikwa, saphindela esibhedlela kwathiwa akukabi yikho. Ngabuyela ekhaya ngaphuza amanye amaphilisi ngesikhathi esasishiwo. Yilapho esabona ngekhanda lengane livela saqasha imoto saphindela esibhedlela.” UNksz Mkhize uthe wabeletha kodwa wangakhishwa umzanyana. Balinda impelasonto yonke ukuthi angene egumbini lokuhlinzwa ngenxa yokuthi kwakusizwa abanezimo ezibucayi kakhulu, kwagcina sekungcwaba ugogo wosana. Ugogo wosana uthe wacela ukugqokisela isidumbu somzukulu wakhe lapho emakhazeni kahulumeni kodwa kwathiwa akahambe naye amgqokisele ekhaya. “Sengimugqokisa ekhaya ngabona ukuthi le ngane inkulu kakhulu kunalena ebengiyibone ewodini noMbali esebelethile. Ngabuza kwababenami ekhaya ukuthi ngabe kuyenzeka yini ukuthi umuntu akhule uma engasekho. Bathi mhlawumbe angikho esimeni esikahle ngithukile bazomgqokisa bona,” kuchaza yena. Uthe emuva komngcwabo wabeleselwa iphupho wahamba eseya kolanda uMbali esibhedlela emakhazeni wacela ukuthi bamnikeze isidumbu okungesomzukulu wakhe. Uthe bamvulela isidumbu esasikhona emakhazeni ngoba sasisinye isidumbu sengane esasikhona, kwase kuba yilapho okwabonakala khona ukuthi babenikwe isidumbu sengane okungesiyo eyabo (le esingcwatshiwe).   Uthe kwabe sekwenziwa uhlelo lokuhlola isidumbu ukuze kutholakale ukuthi le ngane ngeyendodakazi yakhe ngempela yini.  “Saze sanikezwa ingane ngoFebhuwari kulo nyaka emuva kokuchitha imali yokungcwaba neyokuhamba le ndlela sibuye singamtholi umphathi wesibhedlela futhi engabuyeli kithina. Ngilahlekelwe umsebenzi waseClothing Factory sengilaliswe amasonto amathathu khona kulesi bhedlela ngikade ngiqulekile ngadlikiza ngilwela ukuthi ngikhulume nomphathi ongazange abuze nokuthi bengifuna ukuthini,” kuchaza yena. Uthe bafuna ukugezwa ngoba sebehlale nethuna okungelona elabo izinyanga eziningi kusukela ngonyaka odlule.  Waphinda wathi umphathi wesibhedlela ubacele ukuthi babhale incwadi yezikhalo zabo uzobe esezidlulisela eMnyangweni wezeMpilo. Okhulumela uMnyango wezeMpilo uMnuz Agiza Hlongwane, uthe umphathi wesibhedlela uqinikisekisile ukuthi uyalwazi lolu daba futhi basalinde impendulo  yakhe abazoyidlulisela kwiSolezwe.