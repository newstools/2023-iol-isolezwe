“ABANTU kufanele bakuqonde ukuthi ngeke ngikwazi ukusiza wonke umuntu.” Lawa ngamazwi omsakazi weVuma FM osematheni, uJacinta Ngobese, owethula uhlelo iCruise ngo-9 kuya ku-12 emini phakathi nesonto, ongundabuzekwayo ngemuva kokwenzela izithandani umshado KwaNdengezi ngempelasonto. “Akukhona okokuqala ngisiza abantu futhi bahlale bengithinta. Kufanele bazi ukuthi ngeke ngikwazi ukusiza wonke umuntu kuhamba ngesikhathi, uma sivuma kuzokwenzeka,” kusho uJacinta. Emasontweni amabili edlule lo msakazi uveze ukuthi kunomlaleli wohlelo lwakhe uNkosinathi Hadebe (37) osehlale nentombi yakhe uZandile MaCele (37) iminyaka engu-23 futhi banezingane ezimbili. Intombi ibisiqala ukucasuka ngoba engakwazi ukuyishada kwazise uhola uR3 500 ongenele ngisho ukuyilobola. Kusuka lapho kuqale kwavela abathumela iminikelo kwakhishwa nosuku lomshado obelungoMgqibelo. Kunikelwe ngelobolo, izibizo, umshado nomabo. Uhlelo lomshado beluphethwe nguLinda “Mr Magic” Sibiya nomlingisi uBrenda Mhlongo. Laba bashadiswe nguMbhishobhi uVusi Dube. Bekunandisa uDJ Sjerere, Naima Kay, Angel Zuma nabanye. “Kusukela ngaqala ukuba semsakazweni nginenhlanhla yokuthi ngisebenza nabantu abafuna okungaphezu kokuthi kujatshuliswe abantu. Umsakazo kufanele ube njalo, kufezeke amaphupho. Uma unenkundla yokushintsha impilo yabantu kungani ungayisebenziseli ukwenza lokho?” Ubonge abaphathi beVuma FM nozakwabo ngokumvumela nokumeseka, abalaleli, abaxhasile, umndeni wakhe, abangani, nezithandani ebezibopha elikasofasilahlane. Imizamo yokuthola uNkosinathi izolo ayiphumelelanga njengoba ucingo lwakhe belungangeni. Phambilini ucashunwe kwi-IOL ethi wamthanda uZandile kusuka eqala ukumbona futhi ubefisa ukuthi ashadelwe nguye. “Siyajabula ngokushada futhi siyabonga kuwo wonke umuntu ngokusisiza ukuthi sibe nomshado wamaphupho.”