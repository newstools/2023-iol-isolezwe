KUBASHIYE behlukene ngemibono abalandeli bomculi wakuleli obedlisa kakhulu ngokudansa aze akhase phansi yize ebenesisindo somzimba owondlekile.  UBusiswa ngenye yezintokazi ezihamba phambili emculweni kuleli nothandwa kakhulu. Muva-nje unameke izithombe zakhe nabangani bengcebelekile nezimveza esehlise kakhulu isisindo somzimba.  Yize lezi kuyizindaba ezimnandi ngokuphumelela kwakhe kodwa abalandeli abaningi bazwakalise ukungenami neze. "Mina bengithanda uuBusiswa omdala, hhayi lona omusha kodwa ngiyakujabulela sithandwa ayikho inkinga," kusho uNothando Malondi MaKhuboni. "Ngiqala ukukubona ngakhuleka ngithi mhlambe uhlaselwe umdlavuza ngingazi," kusho uTino Hahi. Lokhu kushaqise abaningi ukusho kanje kwakhe kwalo mlandeli nabagcine sebemphendula abanye bemsola ngokuba nonya. "Bengikuthanda ukunonophala kwakho," kusho uZeelot Thenga. "Bengimthanda uBusiswa owondlekile hhayi lona engingakwazi nokumbona kahle kodwa ngiyakujabulela," kusho uNteboheng Mahlatsane. Yize kunjalo kodwa bakhona nabaningi abamshayela ihlombe ngokuzinakekela enze nento emjabulisayo. "Iningi labantu liyasaba ukuzinciphisa ngoba abantu bazothi bayagula noma babathanda bebukeka njengakudala. Uma kukuthokozisa, kukwenza uzethembe, khohlwa ukuthi abantu bathini," ekhuthazwa nguBonginkosi Trevor Zungu. "Ubumuhle phambilini, usemuhle namanje. Uma kukuthokozisa kusho usumuhle ngokuphindiwe," kusho uPaballo. UBusiswa akazange azikhathaze ngokuchaza okuningi ngesinqumo sakhe kodwa kwezinye zezithombe uziphelezele ngombhalo abezwakala njengomuntu ongazimisele ukugxila emibonweni yabantu.