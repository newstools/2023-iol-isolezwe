ASAVALIWE amabhishi amabili aseMhlanga kuMasipala waseThekwini okuwuMhlanga Main neBronze, emva kokungenisa kwendle kuwo okuthiwa kudalwe ukufeyila kwenjini elekelela ukuhanjiswa kwendle. Okhulumela uMasipala weTheku uNkk Lindiwe Khuzwayo uqinisekise ukuthi umasipala uyakusukumela ukulungisa isimo ukuqinisekisa ukuthi sibuyela kwesijwayelekile. “Umasipala uyakuqinisekisa ukuthi la mabhishi asavaliwe kulandela ukufeyila kwamaphampu amabili asesiteshini esisePortland. Sesikwazile ukuyithola eyodwa okuyimanje iyasebenza.  Obekuthutheleka ebhishi sekunqamukile, amanzi azocweba ngokushesha kanti sizoqhubeka nokuwazisa umphakathi nezivakashi ngokuhlolwa kwamanzi,” kusho uNkk Khuzwayo. Uthe ukuze abantu bathole imiphumela yokuhlolwa kwamanzi, abavakashele kwi-website kamasipala u-www.durban.gov. Izigameko zokuvalwa kwamabhishi ngenkinga efanayo zigqame kakhulu ngonyaka odlule ngesikhathi samaholidi kaDisemba, kanti i-ActionSA yagcina ifaka amaphepha enkantolo ifuna kuphoqwe umasipala neminyango kahulumeni ethintekayo ukuthi baphendule ngalesi simo, ngaleso sikhathi okwakukholelwa ukuthi kubangelwe ukucekeleka phansi kwengqalasizinda ngenxa yezikhukhula. Nakulokhu leli qembu lisola abaphathiswe umasipala ngobudedengu.  USihlalo walo esifundazweni uMnuz Zwakele Mncwango uthe kuyishwa ukuthi lesi sigameko senzeke ngesikhathi samaholidi okuvalwa kwezikole kanti kuzoshayeka abathembele kubavakashi ngamabhizinisi abo ukuxosha ikati eziko. “Nyakenye ngesikhathi samaholidi kaDisemba ezokuvakasha zehla ngo-22% kungenzeka ukuthi kula maholidi kaJuni kube yisimo esifanayo noma ngaphansi kakhulu. Ngaphandle nje kwendle egelezela kula mabhishi, iphunga elikule ndawo ngenxa yalesi simo alibekezeleki,” usho kanje.