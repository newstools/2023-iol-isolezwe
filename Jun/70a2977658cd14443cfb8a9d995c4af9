ZIMKHALELE umfundisi oyinyanga ngecala lokunukubeza ngokocansi owesifazane okuthiwa wayemkhipha isilwane ngokumkhotha isitho sakhe sangasese. Umsolwa oneminyaka engu-32 okuvele ukuthi ungowokudabuka eSwatini, isigodlo sakhe esiseCongo, eNanda, uboshwe ngamaphoyisa ngoLwesibili, emva kokuthi owesifazane waKwaDukuza (igama lakhe eligodliwe ukumvikela) emvulele icala lokumdlwengula. Kuthiwa emasontweni edlule, umgilwa uye kulo mfundisi ongumelaphi eyofuna usizo lokukhishwa “isilwane” ebesimnukubeza ngokocansi nokuyinto eyamqala kusuka eneminyaka ewu-16 ubudala. Kuthiwa umgilwa bese kungokwesithathu efika ukuzokwelashwa wumsolwa, kodwa ubengasizakali, okuthe ekugcineni wamtshela ukuthi aphathe isikhindi sangaphansi sobeyisoka lakhe lakamuva. Kuthiwa umsolwa wayalela umgilwa ukuthi akhumule konke akugqokile abhince ibhayi kuphela, wathatha isikhindi sowayeyisoka lakhe wasibeka odengezini lokushisela impepho. Kuthiwa wamhlalisa kumatilasi wambuza ukuthi sikhona yini isifo anaso, okuthe uma eqinisekisa ukuthi akanaso wamtshela ukuthi akalale ngomhlane abheke phezulu. Kuthiwa wamvula amathanga waqala wazitika ngokumkhotha esithweni sakhe.  Umsolwa kuthiwa uphinde wafaka umunwe esithweni sangasese sikamgilwa, wamphoqa ukuthi abambe umphambili wakhe ukuze abone ukuthi awuqinile, okusho ukuthi akaqondile ukulala naye noma ukumdlwengula. Okhulumela amaphoyisa KwaZulu-Natal, uColonel Robert Netshiunda, uthe umsolwa kulindeleke avele eNkantolo yeMantshi yaseNtuzuma, maduze. “Amaphoyisa ophiko olubhekelele udlame lwasemindenini, ukuvikelwa kwezingane namacala athinta ucansi eNanda, abophe indoda eneminyaka engu-32, ngecala lokudlwengula,” kusho uNetshiunda.