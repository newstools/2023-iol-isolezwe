SIKHULU isililo kwabomndeni wowesifazane ofe ngezandla zendodana yakhe eyadedelwa yinkantolo ngebheyili yamahhala ngokumbeka isandla. Umphakathi waseLethlabile, eBrits, usashaqekile ngesenzo sika-Eliphus Motlhasedio (42), obulale unina (67). Umlisa uvele ngoMsombuluko eNkantolo yeMantshi eBrits, ngecala lokubulala. UColonel Adéle Myburgh, okhulumela amaphoyisa eNorth West, uthe babizelwe endaweni yaseZone 10, eLetlhabile, ngoJuni 8, lapho intombazane eno-17 ubudala ibabikele ngokuthola isidumbu sikanina. “Amaphoyisa afike endaweni yesigameko athola isidumbu sikamufi sisembhedeni sinqunywe uqhoqhoqho,” kusho uMyburgh. Isihlobo somndeni esicele ukuba igama laso ligodlwe sithi umsolwa waboshwa ekuqaleni kwale nyanga, ngemuva kokuhlasela unina wakhe wamklinya, waze waquleka. “Sibuhlungu kakhulu ngokwenzekile futhi sibona umthetho usenzele phansi njengomndeni. Lo mfana usanda kukhishwa ngebheyili yamahhala ngokuhlasela unina wakhe. Asazi ukuthi kungani ephume esitokisini wabuyela ekhaya lapho enze khona icala lokuqala ngoba usebuye wenza umonakalo omkhulu kakhulu,” kusho isihlobo.