OMASIPALA baKwaZulu-Natal bayaqhubeka nokuhluleka ukusebenzisa ngendlela izigidi zamaRandi ezabelwe ukulungisa umonakalo owadalwa izikhukhula ezahlasela isifundazwe ngonyaka odlule. Umbiko womcwaningi mabhuku omkhulu, uNksz Tsakani Maluleke, uveza ukuthi ingxenye enkulu yale mali iduvile komasipala, naleyo esebenzile kuvela ukuthi ayisebenzanga ngendlela. Lokhu kuvele embikweni owethulelwe ikomiti lasePhalamende elibhekele ukusetshenziswa kwemali eyabelwe ukulungisa umonakalo owadalwa izikhukhula. Umbiko ububheka indlela uMasipala waseThekwini, owakwaDukuza kanye nomasipala bezifunda Ilembe, Ugu neZululand, abasingathe ngayo imali abayabelwe. Ngokombiko, omasipala baKwaZulu-Natal basebenzise u-R251 million yize bebabelwe u-R 5.8 billion. Umbiko uthole ukuthi labomasipala bahlulekile ukulungisa ngokushesha imigwaqo nengqalasizinda yamanzi eyoniwa izikhukhula. Umbiko uthole ukuthi uMasipala waseThekwini uhlulekile ukulungisa ngesikhathi kanye nangendlela ingqalasizinda yamanzi oThongathi, nokwashiya abantu bakule ndawo bengenawo amanzi. UNksz Maluleke uthe umasipala uhlulekile ukunikezela ngamaloli amanzi abantu basezindaweni ezasala zingenamanzi emva kwezikhukhula. “Emijondolo iBloodbank, ePinetown, abantu bahlala izinyanga ezimbili bengenawo amanzi. Abantu kwaphoqeleka ukuthi baphuze amanzi omfula angcolile. Lokhu kubeka impilo yabantu engcupheni. “Emijondolo kwaSani, oThongathi, abantu amanzi babewathola ethangini elilodwa. Leli thangi lingamalitha angu-5 000, lalihlinzeka abantu ababalelwa ku-1 000. Ithangi laligcwaliswa kanye ngesonto. Lokhu kusho ukuthi abantu bakule ndawo babengawatholi amanzi anele.” UNksz Maluleke ukhale nangokungahlinzekwa ngempahla yokwakha kwabantu abadilikelwa yizindlu ngesikhathi sezikhukhula. “Umasipala waletha uhlu lwabantu okwakumele bahlomule olwalungathembekile. Kulo luhlu kwakukhona nabantu asebashona  nabantu abanezinombolo zomazisi ezikokotelwe.” UNksz Maluleke ukhale ngokuthi uMasipala waKwaDukuza uhlulekile ukusebenzisa ngokushesha imali eyayabelwe ukulungisa imigwaqo eyoniwa yizikhukhula.  “Kwesinye isikhathi kwakukhokhelwa abantu kuthiwe sebewuqedile umsebenzi. Sathi uma siyoyibheka leyo migwaqo sathola ukuthi ayiphelile.” UNksz Maluleke uthe omasipala bezifunda Ilembe noGu bahlulekile ukulungisa ngokushesha ingqalasizinda yamanzi. Ube esencoma umasipala wesifunda iZululand ngokukwazi ukusebenzisa ngesikhathi imali obuyabelwe ukulungisa ingqalasizinda yamanzi. Lo masipala wawukade wabelwe u-R25 million, owasetshenziswa ngesikhathi. Amalungu ekomiti athe umbiko kaNksz Maluleke uqinisekisa izinto abebevele bezisola. Amalungu athe iningi lezinto eziqukethwe umbiko azibonele zona ngesikhathi ehambele labo masipala.