I-ANC ivikele ilungu layo elishone ligubuzelwe yifu elimnyama, uNkk Tina Joemat-Pettersson, oshone ebhekene nezinsolo zokuzama ukugwazisa uMvikeli woMphakathi osamisiwe, u-Advocate Busisiwe Mkhwebane. Abaholi be-ANC abahlukene bazwakalise ukumeseka uNkk Joemat-Pettersson kulezi zinsolo. Lokhu kwenzeke ngesikhathi kunenkonzo yesikhumbuzo kaNkk Joemat-Pettersson, eNorthen Cape. Izikhulumi ezahlukene zigxeke abaqhubeka nokukhuluma ngalezi zinsolo, zathi bakhombisa ukungabi nozwelo. Iphini likanobhala jikelele we-ANC, uNkk Nomvula Mokonyane, unxuse ukuba kudedelwe umndeni kaNkk Joemat-Pettersson uzile ngokuthula. "Umndeni ucele ukuthi unikezwe ithuba lokuthi umngcwabe ngokuthula othandiweyo wawo. Asifuni ukufakwa entweni esingayazi njengoba naye uTina engeke esakwazi ukuziphendulela." UNkk Mokonyane uthe uNkk Joemat-Pettersson ubhekane nokuhlaselwa okuningi empilweni yakhe. "Nginomuzwa wokuthi kuningi engabe sikwenzile njenge-ANC ukuvikela uTina ngesikhathi ehlaselwa abahlalela ukuhlukumeza abanye." Usihlalo we-ANC eNorthen Cape, uMnuz Zamani Saul, uthe uNkk Joemat-Pettersson umsulwa kulezi zinsolo abekwa zona. "Umyalezo wokugcina angithumela wona ngaphambi kokuthi ashone wawufundeka kanje, 'ngiyahlaselwa futhi'. Iqiniso ukuthi uTina ubenenhliziyo enhle. "Kule nhlangano yethu abantu abanezinhliziyo ezinhle  baboshelwa amanqina enyathi. Kusobala ukuthi uTina ube yisisulu." USaul uthe uNkk Joemat-Pettersson ubengumholi othembekile, wancoma amagalelo akhe kwi-ANC nakuhulumeni. UNkk Joemat-Pettersson uke waba ungqongqoshe eminyangweni kahulumeni kazwelonke nekahulumeni wesifundazwe. Ilungu lethimba lesikhashana elihola I-ANC Youth League, uMnuz Tsepo Louw, lithe bazoziphendula izinsolo ezithweswa uNkk Joemat-Pettersson. "Sizophendula uma isikhathi sesisivumela. Okwamanje sisathule ngoba sihlonipha umndeni. Iqiniso ukuthi sidiniwe. Labo abasabalalisa amanga baze bazi ukuthi sizobaphendula." UNkk Joemat-Pettersson ushona nje ubengenele umbango wezikhundla engqungqutheleni yokukhetha ubuholi be-ANCWL ezoba ngenyanga ezayo. UNkk Joemat-Pettersson ubephakanyiselwa kwesephini likamengameli kanti ubesohlangothini olweseka uNkk Thembeka Mchunu, embangweni wokuhola le nhlangano. Umgqugquzeli wethimba lesikhashana elihola I-ANCWL, uNksz Maropene Ramakgopa, ophinde abe iphini lesibili likanobhala jikelele we-ANC, uthe akakungabazi ukuthi uNkk Joemat-Pettersson ubezokhethelwa kulesi sikhundla abesigaqele. "Lokho ngikusho ngenxa yezinto ezikhulunywa amalungu amagatsha e-ANCWL, ezifundazweni  nakuzwelonke."