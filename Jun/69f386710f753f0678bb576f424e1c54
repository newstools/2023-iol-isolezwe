BABONGE ithimba lamaphoyisa likazwelonke elitshalwe eMkhanyakude kugwetshwa ungqondongqondo wokwebiwa kwezimoto zeqiswe umngcele. Lokhu kuza emuva kokuba iNkantolo yesiFunda eNgwavuma igwebe uVusi Amos Malwane (44) iminyaka engu-55 ngamacala ehlukene. UMalwane ugwetshwe iminyaka eyisithupha ngecala lokuthumba, engu-30 ngokuduna imoto esebenzisa indlakadla nengu-15 ngokutholakala nesibhamu nezinhlamvu okungekho emthethweni. Ugwetshwe neminyaka emine ngokweqa esitokisini. Kuthiwa uMalwane bese kuphele iminyaka eyishumi ehola iqembu lemigulukudu ebeleba izimoto eManguzi nasezindaweni eziyakhele aziwelise umngcele baziyise eMozambique besebenzisa imingcele ehlukene esifundazweni. Lezi zindaba zehle kamnandi kwabenhlangano, iJozini Anti-Car Theft Community, abathe bazamukele ngezandla ezimhlophe izindaba zokugwetshwa kukaMalwane. Umholi wale nhlangano, uMnuz Joseph Ngubane, ubonge ithimba elatshalwa wumkhuzi wamaphoyisa, uGeneral Fannie Masemola, athe lisebenza ngokuzikhandla. “Ikakhulukazi umphathi walo umthola ehla enyuka egijima ejulukile, ukhuthele naye. Sibonge kakhulu lokhu abakwenzayo, sengathi bangakwenza unomphela kungabe kusahlehla,’’ kusho uNgubane. Uthe selokhu etshaliwe lawa maphoyisa kulo nyaka, behlile ubugebengu balo lonke uhlobo ngisho ukubanjwa kwenkunzi kwabantu. Uqhube wathi namacala okudlwengulwa kwabesifazane abikwayo ehlile yize esekhona amanye. “Uma uhulumeni engasebenzisa le ndlela yonke le minyaka, singahlala sikhululekile. Uma kungazophela ibhajethi ithimba libuyiselwe emuva,’’ kusho uNgubane. Uthe noma uhulumeni uthatha isinqumo sokuwabuyisela emuva lawa maphoyisa, okungenani akashiye angu-10 awo nendiza enophephela emhlane. Uthe leli thimba limane lafika nendiza enophephela emhlane kwasebenzeka kahle kakhulu. Uveze nokuthi ngesikhathi kufika uNgqongqoshe wamaPhoyisa (uMnuz Bheki Cele) wabuza ukuthi iphi indiza enophephela emhlane yaKwaZulu- Natal njengoba kwaze kwathathwa eyakwesinye isifundazwe. Kuvela ukuthi uMalwane wake waboshwa kodwa weqa esitokisini ngo-2014 njengoba ephinde wakhalelwa amasongo kaSigonyela ngoMeyi. UMasemola usamukelile isigwebo, wabonga nomsebenzi wethimba elijutshiwe. Kusukela kujutshwe leli thimba, zingu-37 izimoto okubikwa ukuthi zitholakele, kwashaqwa izibhamu ezingu-27 nezinhlamvu ezingu-321.