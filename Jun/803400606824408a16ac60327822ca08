ABAFUNDI abasuka ezindaweni ezihlukahlukene KwaZulu-Natal bathweswe iziqu zokukhanda amaselula. Laba bafundi bakhethwe ohlwini lwabantu abangu-456 okuthe ngemuva kokuvivinywa kwagcina kusale abangu-32, bafunda isikhathi esingamaviki amahlanu. Umfundi ogogodile kulolu hlelo lwe-ICT SMME Certificate, uMandisa Mkhize, uthe wakhuliswa ngugogo wakhe emuva kokushona kwabazali bakhe esemncane. Uthe izimfundiso azithole kugogo wakhe ziyisiqalo, manje sekusele kuye ukuqhubeka akhe ikusasa eliqhakazile. “Yize noma bekunzima ukuqala into entsha ebengingayazi,  ngiyakujabulela konke engikufundile ngoba othisha bethu bebenesineke nathi. Umehluko empilweni yami ngiyawubona futhi ngizokwazi ukuzakhela impilo ngiphinde ngisize nomndeni wami,” kusho uMandisa.  Omunye wabafundi, uLungelo Mngomezulu uthe unethemba lokuthi lesi sitifiketi sizomvulela amathuba amahle entuthuko.  “Empilweni sengizame izinto eziningi zokuzithuthukisa ukuze abazali bami baziqhenye ngami. Bengiqala kodwa ukuthi ngithole ithuba elinjengaleli, elingenze ngazibona nginawo wonke amathuluzi okuya phambili,” kusho uMngomezulu.  Laba bafundi bafundiswe ukukhanda amaselula nezinye izifundo zokuba osomabhizinisi abaqavile futhi bavuliswe amabhizinisi abo.  UMnyango wozokuThuthukiswa koMphakathi ububambisene neNational Electronic Media Institute of South Africa (Nemisa) noMnyango wezokuXhumana.  Ekhuluma kulo mcimbi umqondisi wohlelo osuka eNyuvesi yaseVaal, uNksz Antonaitte Lambard, uthe lezi zitifiketi angeke zibenze babe nezigidigidi zamarandi kodwa bazokwazi ukusebenzela ukuthuthukisa izimpilo zabo nemindeni yabo.  OyiSekela loMqondisi woMnyango wezokuThuthukiswa koMphakathi, uNksz Maphili Mhlongo, uthe amabhizinisi okulungisa amaselula ajwayele ukuthuthukisa izimpilo zabokufika, manje sekuyisikhathi sokuthi kuthuthuke izimpilo zabantu abasha baseNingizimu Afrika.