UYACHICHIMA injabulo uChicken (Sibonelo Mhlongo) nomama wakhe uSmangele Mhlongo oyisangoma esinamathwasa esiwaqeqeshayo baseMlaza, abazakhele igama ngokuqopha ama-video ezinkundleni zokuxhumana.  Laba kuzothi ngoJulayi 15, kuqale uhlelo lwabo oluthi KwaNjomane kuMzansi Wethu (163), ngo-8.30 ebusuku.  Ama-video agcwele amahlaya abeba undabamlonyeni, ekhombisa ngabakwenza uma behlangene njengomndeni, athathe abaningi nokuyikho okuholele ekutheni bathole leli thuba. Ekhuluma neSolezwe  uSmangele, uthe kuyajabulisa ukuthi bafike la bekhona kodwa novalo lukhona njengoba sekwenzeka okuhle kodwa empilweni yabo.  Uthe indodana yakhe uChicken yaqala yamqopha uma esekhaya noma enamathwasa akhe kungathi bayazidlalela, wafaka lawo ma-video ezinkundleni zokuxhumana, kanti azosabalala, bagcina sebethandwa. “UChicken yingane emangazayo kakhulu, ngesikhathi eqala eqopha ngangithi nje into yasekhaya, kodwa ngase ngiwabona ezinkundleni zokuxhumana abantu bewajabulela kakhulu.  “Lokhu kwawukhulisa umndeni kakhulu ekuqaleni, kodwa manje sesiphila ngakho. Kuvuleke amathuba amaningi, okubalwa nokumenywa emisakazweni ukuthi sizokhuluma ngempilo yethu,” kusho uSmangele. Uthe kulolu hlelo kuzobonakala okunye okuningi mayelana nempilo yabo bengumndeni futhi bathemba ukuthi kuzosiza imindeni eminingi ehlukene ukuthi bayijabulise nangamancoko. “Abantu bazobona uthando lomndeni, amasiko esiwasebenzisayo ekhaya, bazophinde futhi babone indlela esixabana ngayo njengoba siwumndeni ohlukile. Kodwa kukhona konke lokho, siyakwazi ukuphinde sihlale phansi sibuyisane. Ngiyathemba abantu bazokujabulela esibalethela khona,” kuchaza yena. USmangele oseke wabonakala nasemdlalweni uZalo, uveze ukuthi yize amakhamera sekuyinto aya ngokuyijwayela kodwa bekunzima ngoba bekuyinto angayijwayele, kodwa manje aseyimpilo yakhe yosuku nosuku. Uveze ukuthi abanye abazobonakala ohlelweni udadewabo omdala uHlengiwe MaMhlongo Ngubane nendodakazi yakhe endala u-Ayanda. Kulolu hlelo okuzogqama ngoChiken indlela azama ngayo ukuphila ngokuthi amukeleke kahle kwamanye amalungu omndeni njengoba ephila impilo yokuthandana nabobulili obufana nobakhe.