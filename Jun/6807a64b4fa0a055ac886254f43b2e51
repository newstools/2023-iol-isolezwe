ABAMANGALANGA ngokuxoshwa kowayengunobhala jikelele we-ANC, uMnuz Ace Magashule, ngokuhluleka ukuzochazela ikomiti eliqondisa ubugwegwe kule nhlangano ukuthi kungani kumele angakhonjwa indlela ngokuphula imigomo yenhlangano? Umhlaziyi wezepolitiki, uDkt Levy Ndou, uthe akamangalanga ngoba uMagashule wazama ukumisa uMengameli Cyril Ramaphosa ngesikhathi emisiwe enhlanganweni. Uthe sekulele kuMagashule ukuveza ukuthi ikusasa limphatheleni ngoba bakhona nabanye abaholi abaxoshwa kule nhlangano okungoMnuz Julius Malema noMnuz Floyd Shivambu, abavula i-EFF.  “Amacala abebhekene nawo abenzima. Wazama ukumisa umengameli we-ANC engazange axhumane namuntu enhlanganweni. Unobhala jikelele wenhlangano nguyena muntu okumele ayazi njengoba ezazi imigomo yenhlangano. Wanikwa ithuba lokuthi avele ngaphambi kwekomiti eliqondisa ubugwegwe kodwa wakhetha ukungaveli,” kusho uNdou. Uthe uMagashule unamava kwezepolitiki wathi ziningi izinto angazenza njengokuthi aye enkantolo eyophikisa isinyathelo, ajoyine elinye iqembu noma asungule elisha. Omunye owayeyisishoshovu se-ANC owakhonjwa indlela kwi-ANC, uMnuz Carl Niehaus, uthe akamangali ngalesi sinqumo ngoba nakuyena kwenzeka. Uthe le nhlangano itshengisa izimpawu zokufa wathi akathukanga ngalesi sinqumo. “Bengazi ukuthi le nhlangano engayijoyina ngahlala kuyona iminyaka akuyona le esiyaziyo. Yinto ebengiyilindele ukuthi uzoxoshwa noma yinini kwi-ANC.”  UNiehaus owaziwayo ngokweseka owayengumengameli, uMnuz Jacob Zuma futhi osondelene noMagashule, uthe i-ANC iyashenxa kubantu bakuleli, wathi abantu ngonyaka ozayo bazoyijezisa le ngokuthi bangayivoteli. “Kumele iphume emandleni i-ANC.” Isitatimende esikhishwe yi-ANC izolo, siveze ukuthi ikomiti eliqondisa ubugwegwe lihlanganile labhunga ngamacala abebekwe uMagashule, lamthola enecala ngokuphula imigomo yenhlangano. Sithe emva kwalokhu wanikwa ithuba lokuthi azoveza izizathu zokuthi kungani kumele angaxoshwa, kwaphela izinsuku eziyisikhombisa engazange azovela kuleli komiti. “Leli komiti libe selinquma ukuthi limxoshe uMagashule njengesigwebo sokugcina,” kusho isitatimende se-ANC.