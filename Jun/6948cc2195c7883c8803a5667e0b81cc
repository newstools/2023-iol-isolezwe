ILUNGU lesigungu esiphezulu kwi-ANC KwaZulu-Natal, uNksz Sizophila Mkhize (30), lihoxile embangweni wokuhola i-ANC Youth League (ANCYL). UNksz Mkhize, ubengomunye wabantu abebemataniswa nomjaho wezikhundla kwi-ANCYL njengoba lolu phiko luzokhetha ubuholi obusha engqungqutheleni ehlelelwe ukuba kulo nyaka. Kepha uNksz Mkhize, umemezele ukuthi ngeke awungenele umbango wezikhundla. Ukusho lokhu esitatimendeni esibhekiswe emalungwini e-ANCYL, nabezindaba. UNksz Mkhize uthe unqume ukuhoxa emjahweni wezikhundla ukuze adedele abanye. Kumanje uNksz Mkhize uyilungu lesigungu esiphezulu kwi-ANC KwaZulu-Natal. Wakhethelwa esikhundleni ngonyaka odlule embuthanweni wokukhetha ubuholi be-ANC esifundazweni. Esitatimendeni uNksz Mkhize ubhale kanje: “Kule minyaka edlule abantu abasha bakhombise ukungeseka. Lokhu bakukhombise kakhulu ngesikhathi ngikhethelwa esigungwini esiphezulu se-ANC KwaZulu-Natal. Nginenkolelo yokuthi akusimina kuphela okwazi ukuphatha izikhundla. Ngiyakholelwa ekutheni abantu abasha kufanele bakhethelwe ekuphatheni izikhundla ezahlukene. “Ngeke size siyinuke inkululeko yezomnotho uma zonke izikhundla zizophathwa ngumuntu oyedwa. Abantu abasha kufanele basabalale, baphathe kuzo zonke izinhlangano ukuze sikhulume kuzwakale njengabantu abasha. Ngiyakholelwa ekutheni umyalezo wabantu abasha kufanele udluliswe abantu abaningi.” UNksz Mkhize uthe akubanga lula ukuhoxa embangweni wezikhundla ozoba engqungqutheleni ezayo. Uqale ukuba yilungu le-ANCYL eneminyaka engu-14, wahola egatsheni. Ngo-2006 uNksz Mkhize, eneminyaka ewu-19,  waqokelwa kwesephini likanobhala we-ANCYL ngaphansi kwesifunda iMusa Dladla. Ngo-2015 waqokelwa ekubeni yilungu lesigungu esiphezulu kwi-ANCYL kuzwelonke. Ngemva kokuhlakazwa kobuholi be-ANCYL, uNksz Mkhize ube yingxenye yamathimba amathathu esikhashana abehola uphiko, ubuye abe ngumkhulumeli wamabili. “Ngithathe lesinqumo ngineminyaka engu-30, ngisasalelwe iminyaka emihlanu kwi-ANCYL. Leli yikhaya lami lapho ngikhuliswe khona, ngaba yilo muntu enginguye namhlanje. Kodwa-ke, kusinwa kudedelwane.” UNksz Mkhize uthe yize ehoxile embangweni wezikhundla usazoqhubeka nokuba yilungu le-ANCYL eminyakeni emine ezayo. Udalule ukuthi uzokweseka uMnuz Thabiso Mngadi, emjahweni wezikhundla. UNksz Mkhize uthe amalungu e-ANCYL KwaZulu-Natal, avumelane ngokuthi uMngadi akhethelwe kwesinye sezikhundla ezizokube zibangwa engqungqutheleni, wathi naye uyahambisana nalo mbono.