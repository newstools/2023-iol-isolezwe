ZIMNANDI zinoju kubashayeli njengoba uMnyango wezokuThutha kuzwelonke ukhiphe isitatimende esithi usulungile umshini okhiqiza amakhadi amaliyisensi. Ngenyanga edlule, lo mnyango ukhiphe isitatimende esiveza ukuthi umshini waso ngeke usebenze amasonto amathathu njengoba ulungiswa. Ngemuva kokuthi ulungisiwe, kuthathwe amasonto abamibili uhlolisiswa ukuthi ulungile ngempela ukusebenza. Kuthiwa ukulungiswa kwawo kuzosiza kakhulu ngoba kuzokwandisa umkhiqizo wamakhadi amalayisensi kusuka ku-60 000 kuya ku-120 000 ngesonto. Lo mshini ubukhiqiza amalayisensi angu-2 850 000 ngonyaka kule minyaka emibili edlule. Ngokusho kukaCollen Msibi ongumxhumanisi eMnyangweni wezokuThutha, angu-350 000 amakhadi amalayisensi asalele emuva emasontweni amahlanu adlule. Lo mnyango ubuye waveza ukuthi usebenzela ekukhiqizeni uhlobo olusha lwamalayisensi. Lokhu kugunyazwe yiKhabinethi ngo-Agasti wangunyaka odlule. “Lawa makhadi amasha azokhishwa ngaphambi kokuphela kwalo nyaka wezimali. Lokhu kusho ukuthi kuzoshintshwa nohlobo lomshini osetshenziswayo ukukhiqiza amakhadi,” kusho umnyango ngesitatimende.