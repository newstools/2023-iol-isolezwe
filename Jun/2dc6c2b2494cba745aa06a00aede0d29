KUQHILIKE izihlathi kubafundi nothisha besikole ezintathu, zabafundi abaphila nokukhubazeka, inkampani iMTN idlulisela ezikoleni zabo izikhungo zama-khompyutha ezizolekelela ohlelelweni lokufunda nokufundisa, izolo. Lolu hlelo lokufakwa kwalezi zikhungo ezibizwa ngama- multimedia centres, ludluliselwe ezikoleni ezintathu eThekwini; okuyiDayDawn Training Centre eseSydenham, S-Dass School Training Centre ePhoenix ne-VN Naik School for the Deaf Training Centre eNewlands West. Kuthiwa lolu hlelo le nkampani ehlose ngalo ukubuyisela emphakathini, ludle imali elinganiselwa kuR6 million. Oyimenenja jikelele yeMTN Foundation, uMnuz Arthur Mkhuba, uthe lezi zikhungo kabazogcina ngokuthi bazidlulisele kodwa bazophinde balekelele othisha ekutheni bakwazi ukufundisa ngalolu hlobo lwamakhompyutha okuthiwa lunobuchwepheshe obusezingeni eliphezulu. “Njengenkampani iMTN ikholwa ukuthi wonke umuntu kumfanele ukuthi abeyingxenye yokusetshenziswa kobuchwepheshe besimanje. Siyakholwa ukuthi abafundi abanezinselelo ngenxa yokukhubazeka, nabo kufanele ukuthi bathole amathuba afanayo nalabo abafunda ezikoleni ezejwayelekile.  “Umfundi, kungakhathelekile ukuthi ukusiphi isikole, unelungelo lokuthola ulwazi olufanele noluhambisana nemigomo ebekwe wumnyango futhi akwazi ukuqhudelana nezikole ezifanayo ezisezindaweni zabaphila kahle,” kusho uMkhuba. Uthe amakhompyutha abawafakile azohambisana ne-data ewu-20 gigabytes ngenyanga izinyanga eziwu-24. Unxuse umphakathi ukuthi uqinisekise ukuthi uyabambisana nabo ekulweni nokucekelwa phansi kwengqalasizinda, ukuntshontshwa kwama-generator, okuyinto ephazamisa i-network. UNgqongqoshe wezeMfundo KwaZulu-Natal, uNkk Mbali Frazer, uthe okwenziwe yile nkampani kuhle kakhulu njengoba abafundi abaphila nokukhubazeka sebezokwazi ukufunda ngohlelo lwezobuchwepheshe njengabanye abafundi. “Sibonga kakhulu kwabakaMTN ngalolu hlelo.  Abafundi sebezokwazi ukuthi uma kukhona ulwazi abalufunayo, baye kwikhompyutha beyobheka kanti nothisha bazosizakala uma kukhona izinto ezithile abafuna ukubafundisa zona,” kusho uNkk Fraizer. Uthe umnyango ubeke eceleni uR1.6 billion ukulekelela ezikoleni zabaphila nokukhubazeka okukhona kuwo imali yokuthenga amabhasi athwala abafundi nokunye , kanti uR10 million ubekelwe ukwakha amathuba emisebenzi njengokuqashwa kwabazosiza ekuhlanzeni ezikoleni nasekuphekeleni abafundi.