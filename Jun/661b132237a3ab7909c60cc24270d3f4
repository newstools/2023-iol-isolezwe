KUBE yinjabulo kwabahlala emgwaqweni begubha usuku lwabantu abasha ngokuphakelwa isobho nezinkwa, eKing Dinuzulu Park, eThekwini izolo. UMnuz Samkelo Nkosi osuka enkampanini ebhaka izinkwa KwaZulu-Natal, i-BB uthe njengenkampani bayakuqonda ukubaluleka kwabantu abahlala emgwaqweni, yingakho beqhamuke nohlelo lokuthi babaphakele ukugubha uSuku lweNtsha nabo. “Sithathe isinqumo sokuthi sigubhe usuku lwabantu abasha nabantu abahlala emgwaqweni ngoba besifuna ukubatshengisa ukuthi nabo bangabantu futhi bayathandwa noma kungathiwa abanawo amakhaya kodwa sisabathanda yingakho sibaphathele izinkwa nesobho elishisayo, kwazise sekungene nobusika. “Nabo bangabantu njengathi futhi bayizidalwa zikaNkulunkulu. Awukho umgqomo wokulahla umuntu, ngeke sibalahle.. Kuyinto enkulu kakhulu ukubanakekela ngoba siyazi ukuthi nethemba lizovuka kubona bagcine sebethole nosizo ngoba nabo banamalungelo njengathi,” kuchaza uNkosi. Omunye wabahlala emgwaqeni odabuka e-Eastern Cape, uMnuz UZolani Nzabe, uthe kuyabajabulisa ukuthi izinkampani ezifana no-BB ziyalekelela futhi ziyakubona ukubaluleka kwabo. “Usuku lwami seluvele lwaba luhle ngoba namhlanje bengingazi ngizothathani ngihlanganise nani. Siyabonga kakhulu kwa-BB kwande lapha bethathe khona,” kubonga uNzabe ngentokozo.