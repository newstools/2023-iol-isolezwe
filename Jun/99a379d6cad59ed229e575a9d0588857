INXUSE ubumbano imeya entsha yoMasipala waseMvoti, uMnuz Philani Mavundla, ekhethwe emva kokuketulwa kobuholi be-IFP kulo mkhandlu. UMavundla ongumengameli we-Abantu Batho Congress (ABC), uqokelwe kulesi sikhundla emva kokuthi iqembu lakhe lilaxaze i-IFP komasipala baKwaZulu-Natal, okungekho iqembu elathola izihlalo ezanele ukubusa ngokuzimela. UMavundla ugaxwe amaketango obumeya emva kokuthola ukwesekwa kwi-ANC. Lokhu kwenzeke emhlanganweni obubizwe wuNgqongqoshe wezokuBusa ngokuBambisana neziNdaba zoMdabu KwaZulu-Natal, uNkk Sithole-Moloi. UNkk Sithole-Moloi ubize umhlangano wayizolo emva komdonsiswano wasezinkantolo lapho loyo obengusomlomo, uNksz Noluthando Dlamini, ebesolwa ngokunqaba ukubiza umhlangano obuzolalela isiphakamiso sokungabethembi ubuholi be-IFP. UNksz Dlamini wehlulekile emizameni yokumisa umhlangano. UNksz Dlamini ubenikele eNkantolo eNkulu eMgungundlovu eyofuna isivimbelo ebesizonqanda ukuhlala komhlangano wayizolo. Ubefuna kumiswe ukuhlala komhlangano kuze kube inkantolo ikhipha isinqumo esicelweni sakhe, lapho ephonsela khona inselelo isinqumo sale nkantolo esimyalela ukuthi abize umhlangano womkhandlu. Inkantolo ifike yamchitha, yathi udaba lwakhe aluphuthumi. Emva kwalokho, umhlangano wokukhetha ubuholi obusha ube usuqhubeka. Bekujutshwe inhloko yoMnyango wezokuBusa ngokuBambisana neziNdaba zoMdabu, uMnuz Thando Tubane, ukuba ayohlalisa umhlangano. Amalungu omphakathi abengavumelekile emhlanganweni njengoba bekunokusabela ukuthi kungase kube nemizamo yokuphazamisa ukuqokwa kobuholi obusha. UMavundla ube esekhethwa njengemeya entsha. Akusikhona okokuqala uMavundla ekhethelwa kwesobumeya kulo mkhandlu njengoba eke wasiphatha ngesikhathi eseku-ANC ngo-2011. Usihlalo we-ANC kwisifunda Inkosi Bhambatha, uNksz Ntombi Ngubane, yena uqokelwe kwesephini lemeya. UMnuz Mpumelelo Masondo, we-ABC, yena uqokelwe kwesikasomlomo. UMasondo ubekade eyiphini lemeya ngaphambi komhlangano wayizolo. UMnuz Zwakushiwo Ndlovu, we-ANC, yena uqokelwe kwesikasotswebhu omkhulu emkhandlwini. UMavundla usanda kugejana nobuholi be-ANC nokwenza ukuthi egcine ekhishiwe kwesephini lemeya kuMasipala waseThekwini. Ekhuluma emva komhlangano, uMavundla unxuse ukuba kube nobumbano, wabonga nokuthi anikezwe isikhundla. "Ngiyabonga ukuthi nithi maniqala ukuthanda umuntu niqale ngami. Ngibonga nakwi-ABC ukuthi ingebeke la." Abaholi abaqhamuka kwi-IFP, uNksz Dlamini, imeya uMnuz Zamani Malembe, nosotswebhu, uMnuz Mbongiseni “Bhojasi” Dlamini, bakhishiwe ezikhundleni. Kuthintwa uNksz Dlamini, uthe basazokuba nomhlangano lapho bezobheka izinyathelo abazozithatha. "Njengamanje ngiyongena kulowo mhlangano, ngicela ningithinte kusasa (namhlanje)," kusho uNksz Dlamini. Umdonsiswano ngokuphathwa komasipala waseMvoti sekuholele ekutheni lo mkhandlu wehluleke ukuphasisa isabelosemali. Kwehlule noma umasipala usucele ukwelulelwa isikhathi kepha imihlangano yabhuntsha ngenxa yokungafiki kwesibalo esanele samakhansela emihlanganweni ebibiziwe.