SEKUPHELE iminyaka emithathu, izinyanga ezimbili namasonto amabili ziduve emakhazeni, zingagcwatshiwe izinsalela zesidumbu sowesifazane owangqongqiswa emotweni yakhe emathuneni aseMolweni, eThekwini. UNkk Khulukazi Ndlovu (39), owayengumsebenzi kaMasipala waseThekwini, washiswa nemoto ngo-Ephreli 3, 2020. Kwaboshwa umyeni wakhe, uMnuz Sfiso Ndlovu (46), wabekwa icala lokuthumba, elokubulala nelokucekela phansi impahla. Uwaphika wonke la macala uNdlovu. UMbuso uthe imiphumela yolibofuzo, kuqhathaniswa izinsalela nomlotha kukamufi namathe kayise, yaqinisekisa ukuthi laba ababili bayazalana. Izolo eNkantolo eNkulu yaseThekwini, uyise kamufi, uMfundisi Thanduxolo Bada (73) obesuka kwakhe eMthatha, wethule ubufakazi wathi namanje ayikangcwatshwa indodakazi yakhe. “Imbangela yokuthi angangcwatshwa uKhulukazi wukuthi ngilinde isiphetho ecaleni. Angazi noma uNdlovu njengomyeni kamufi wasenza yini isitifiketi sokushona kwakhe okuzothi uma ngisithola ngiphoqe ukuthi kudedelwe izinsalela zesidumbu sakhe ngizingcwabele,” kusho uBada. UBada, obethula ubufakazi ngesiNgisi, uthe emuva kwesehlakalo weza esiteshini samaphoyisa saseNanda, eThekwini lapho okwakugcinwe khona imoto kamufi, wase efonela uNdlovu embizela khona wathi uyeza. Kodwa uNdlovu ngomlomo kammeli wakhe uthe uBada wakhuluma nomshana wakhe uKhulekani hhayi yena ocingweni. Ukuphikile nokuthi wathembisa ukubonana noNdlovu. UNdlovu ubekade ehlezi ebhokisini labasolwa ebhekene nejaji. Ubelokhu ejeqeza uBada obethula ubufakazi esesebhokisini lofakazi ngakwesokudla sakhe, ebangeni elingalinganiswa namagxathu ayisithupha ukuqhelelana kwabo. Izihlobo zikamufi nabantu abebekade bezokweseka uNdlovu bebehleli ngokwehlukana enkantolo kuhle kwabantu abangazani. Ngaphandle kwenkantolo, uBada utshele intatheli yeSolezwe ukuthi njengenhloko yekhaya kwake kwamfikela ukuthi angcwabe umoya kamufi kodwa wabuye washintsha umqondo wathi uzolinda kuphele icala bese emenzela umngcwabo onesizotha. Uveze nokuthi wagcina ngo-2020 ukubona uNdlovu okuthe uma behlangana enkantolo wamziba, wangeza kuyena azombingelela wenza sengathi akamazi nhlobo. “Ngamgcina uNdlovu engifuna umazisi kamufi ngabona ukuthi akanandaba nokufa kwakhe uzifunela imali nokuyofaka isicelo sokukhokhelwa umshwalense. Inesihluku futhi ingiphethe kabi indlela okwabulawa ngayo indodakazi yami. Okunye okungiphethe kabi wukuthi uNdlovu usephika konke manje futhi ungiqambela namanga enkantolo,” kubalisa uBada othe babefonelana noNdlovu bexoxa engakashoni umufi. UBada uthe ukhumbula uNkk Ndlovu ngothando lwakhe nokweseka umndeni wakhe futhi ebavakashela emakhaya. Namuhla kulindeleke ukuthi uMbuso ubize uchwepheshe wezolibofuzo azokwethula ubufakazi.