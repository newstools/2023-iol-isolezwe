USABELA impilo yakhe owesifazane osola umakhelwane wakhe ngokumgqekezela kathathu esitolo sakhe nasendlini waze wamkhomba ngesibhamu eZingolweni, ePort Shepstone.  Usomabhizinisi, uNksz Mathabiso Cele, uthe umakhelwane wakhe uyamsola ekugqekezelweni kwakhe kabili ngaphambilini, njengoba embambe oqotsheni ngempelasonto edlule. Usole umakhelwane wakhe ngokungena kwakhe aphihlize impahla okubalwa kuyo i-pool table, waphinde weba i-laptop neselula yakhe. UNksz Cele uthe ibhizinisi lakhe waliqala ngenhloso yokubeka isinkwa etafuleni kanti  lokhu kwakungalula, ezama uxhaso agcina eseluthole kwaCoca Cola nakwi-National Youth Development Agency (NYDA) abamxhasa ngezinsiza zokusebenza nekhonteyna, kodwa kumphatha kabi ukuthi sekulimale impahla asebenza ngayo. “Ngiqashe abantu abahlanu, okukhona kubo abesifazane abane nowesilisa oyedwa,” kusho uNksz Cele. Echaza ngokuboshwa kukamakhelwane wakhe okokuqala, uNksz Cele uthe: “Waqale wangena ekhaya wathatha iselula, i-laptop, imali engangiyigcinile yebhizinisi nezinsiza zokusebenza. Ubhuti wami wangitshela ukuthi usola yena ngoba nguye owayegcaluza egcekeni ngaphambi kokuthi kugqekezwe. Samvulela icala waboshwa,” usho kanje. Uthe waphinde wagqekeza okwesibili, wathatha imali yebhizinisi yosuku, amaphoyisa amthatha. Uthe emuva kokuthi selichithiwe icala yinkantolo, wabuya wamkhomba ngesibhamu, embuza ukuthi umbophiseleni? Uthe ngoJuni 17, ebusuku ehleli ebuka ithelevishini, wabona ngesithunzi sisithela ekameleni, balandela bathola yena umsolwa ekameleni. Bambamba bamyisa emaphoyiseni, waboshwa. Uthe uphume ngebheyili kaR500 kanti uzobuyela enkantolo ngoMsombuluko. Uthe uzizwa engaphephile njengoba ephumile ngoba nangaphambili, wakhishwa kwagcina kuthiwe akanacala.  Uthe amaphoyisa akaze afike ezothatha ubufakazi bezinsalela zeminwe endaweni okugqekezwe kuyo. Okunye athe kuyamkhathaza ukuthi unina kamsolwa akakaze afike ezokhombisa ukuzwelana naye njengomakhelwane.  Uthe unovalo lokuthi uma lichithwa icala, umakhelwane wakhe uzobuya eseyingozi kakhulu empilweni yakhe nabasebenzi bakhe. Okhulumela amaphoyisa KwaZulu-Natal, uConstable Thenjiswa Ngcobo, uthe amaphoyisa aseZinqolweni aphenya icala lowesilisa oneminyaka engu-31, osolwa ngokugqekeza eNkulu Ward ngoJuni 17. Emuva kokuboshwa, ubingelele imantshi enkantolo eZingolweni ngoJuni 19. Uzobuyela enkantolo ngoJuni 26.