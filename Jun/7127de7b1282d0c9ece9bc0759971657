ABASHAYELI bamatekisi akanisa erenke eseGateway Mall, eMhlanga, baxilongwe izifo ezehlukene. Baxilongwe ngaphansi kohlelo olujikeleza emalokishini aseThekwini, olwethulwa ngabesikhwama semali yabalimale emgwaqweni, iRoad Accident Fund, ukuqinisekisa ezokuphepha emigwaqweni.  Oyimenenja yerenke uMnuz Bethwell Simbiwa, uthe ngesikhathi exilongwa uthole ukuthi umfutho wakhe wegazi (Bp) uphezulu futhi bameluleka ngokuthi afake izibuko.  “Sikujabulele ukuvakashelwa abakwaRAF futhi sesiyazi okumele sikulungise okunjengokudla okunomsoco, sigweme ukudla okunamafutha ukuze singaguli,” kusho uSimbiwa. Omunye wabashayeli uMnuz Phumlani Ntobela, uthe uhlolwe amehlo kwatholakala ukuthi awanalutho futhi angaqhubeka nokushayela. Ukuthokozele ukuhlolwa uMnuz Bongani Mthembu, wathi uyajabula ngokuthola ithuba lokuhlolwa izifo ngoba bahlezi besemgwaqweni futhi abanaso isikhathi esiningi sokuzinakekela bona. “Ngibonga ithuba lokuhlolwa ngoba sihlezi sisemgwaqeni futhi kuzosisiza ukuzazi ngoba kuzogwemeka izingozi emigwaqweni,” kusho uMthembu.  Osophikweni lwezokuxhumana kwaRoad Accident Fund esifundazweni, uNkk Philile Sambo, uthe uhlelo balwenze ngoba sebebonile ukuthi esikhathini esiningi abashayeli basuke bengazazi ukuthi banaziphi izifo kanti ezinye zigcina zidala izingozi. “Sifuna ukugqugquzela ukuthi abashayeli bazazi izifo abanazo, umuntu angaze azithole esequleka eshayela ngenxa yokuthi unesifo sikashukela angasazi. Abanye ababoni kahle emehlweni, bazobonwa udokotela wamehlo ozobabhalela incwadi yokuthola izibuko,” kuchaza uNkk Sambo.  Namuhla uhlelo luzohambela esikoleni KwaMathanda High, eMlaza, lapho kuzofundiswa izingane ngezokuphepha emgwaqweni.