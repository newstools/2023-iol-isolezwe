UKHALELWE ngamasongo kaSigonyela owesifazane wasoLundi okuthiwa ushaye sakuklabha ingane yakhe yentombazane ngommese eyisola ngokuthi idle isinkwa sakhe. Owesimame waseMabedlana, uboshwe izolo emini ngezinsolo zokuthi ugence ingane yakhe eneminyaka eyisikhombisa ngeSonto. Kubikwa ukuthi ngoLwesibili umama uyalele ingane ukuthi ingalubhadi esikoleni lapho ifunda khona uGrade 2 eMabedlana Primary. Kuthiwa lokhu wayekusho ngoba wayesaba ukuthi othisha bazoyibona ukuthi ilimele kabi ekhanda, ezingalweni nasemilenzeni bese eyaboshwa. Lesi senzo kuthiwa sibe yindaba egudwini saze safinyelela ezindlebeni zosonhlalakahle endaweni abangachithanga sikhathi bathinta amaphoyisa bayisa ingane kwadokotela okhiphe incwadi yokuthi aboshwe unina. Omunye wabaholi bomphakathi olwaziyo lolu daba futhi obephansi phezulu efunela ingane usizo, uNksz Sma Msimango uthe unina wengane unabantwana abayisishiyagalolunye, omncane uneminyaka emibili Uchaze owesifazane njengomuntu ocwila kakhulu ophuzweni oludakayo futhi bahlala endlini eyigumbi elilodwa eyakhiwe ngodaka nothayela. Elandisa uNksz Msimango uthe ubikelwe yile ngane ukuthi bekukhona isinkwa ebesikade sibekiwe yona yasidla kanti unina uzobuya engasagayelwe mphako ebuza ukuthi ubani osidlile isinkwa sakhe. “Ingane ithe unina wabe esethatha ummese waqala wayishaya ngawo ekhanda, emaqakeleni nasemisipheni sakuyigenca. Ingane siyifunele usizo sayitholela nokokugqoka ngoba iphila impilo enzima kayinalutho,’’ kusho uNksz Msimango. Udalule ukuthi amaphoyisa aze amthatha izolo emini umsolwa mayelana naleli cala abalivule kuleli sonto. Lesi sigameko uthe sibashiye bedangele futhi bethuthumela wathi uhulumeni uyadinga ukungenela ngenhloso yokutakula lo mndeni. Uveze nokuthi umama uholela abantwana abane imali yesibonelelo sikahulumeni. Uyise wezinye zalezi zingane kuthiwa naye waboshwa ngelinye icala elingahlobene naleli. Okhulumela uMnyango wezokuThuthukiswa koMphakathi KwaZulu-Natal, uMnuz Mhlaba Memela ufisele ingane ukululama okusheshayo wathi kuyajabulisa ukuzwa ukuthi amaphoyisa asengenele abopha umsolwa. UMemela uthe basesikhathini lapho kuqhakanjiswa khona ukuvikelwa kwezingane ngakho kuyadabukisa ukuthi kunomzali osolwa ngokuhlukumeza ngale ndlela. “Siyathemba ukuthi udaba luzolandelelwa umsolwa athole isijeziso esimfanele. Sizoqhubeka nohlelo lokufundisa abazali ngokuthi kumele babakhulise kanjani abantwana babo ngoba abanye balaba bazali banengcindezi nokhwantalala olwenza bagcine benza izinto ezingamukelekile,” kusho uMemela. Ukhuthaze abazali abanengcindezi noma ukhwantalala ukuthi baxhumane nosonhlalakahle noma baye emahhovisi alo mnyango ukuze basizakale. Okhulumela amaphoyisa KwaZulu-Natal, uConstable Thenjiswa Ngcobo uthe…