BABHIKISHE ngaphandle kweNkantolo yeMantshi yaseMsinga, befuna inganikezwa ibheyili indoda esolwa ngokubulala ngesihluku umhlengikazi. Isidumbu sakhe esatholakala ngenyanga edlule sigqitshwe emagcekeni esibhedlela. UMnuz Musa Nkosi (47), uvele izolo enkantolo kanti amalungu omphakathi abebhikisha ecula izingoma zomzabalazo, ephethe izingqwembe ezizwelana nomgilwa ngenhloso yokufaka ingcindezi ekutheni umsolwa angayinikwa ibheyili. UNkosi ubhekene necala lokubulala uNksz Samukelisiwe Sithole (37), obengumhlengikazi esibhedlela sabadala iPhilanjalo Hospice, eMsinga. Isidumbu sakhe satholakala sigqitshwe ethuneni elingashoni emagcekeni akulesi sibhedlela. Kukholakala ukuthi uNkosi, obesebenza njengonogada esibhedlela, ubethandana nomufi obese kuphele inyanga enyamalele. Kuthe ngenyanga edlule isidumbu sakhe sakhonjwa ngumsolwa lapho sigqitshwe khona emva kokuthi amaphoyisa ethe ukuxoxa naye. Bese kungokwesibili evela enkantolo izolo nalapho bekulindeke ukuthi afake isicelo sebheyili kodwa inkantolo yalihlehlisela kuJuni 19, icala. Unina kaNksz Sithole, uNkk Nonhlanhla Khumalo, uthe ngesikhathi besenkantolo uNkosi ulivumile icala. Yize kunjalo uMnuz Delani Thusi, oyilungu lomphakathi ebelithamele icala beseka umndeni, uthe ukulivuma kukaNkosi icala akubathobi amanxeba okwamanje ngoba usengashintsha. “Into eyosithoba amanxeba ukumbona eshona phansi okokugcina ekhulukuthu inkantolo isimgwebile. Okwamanje usengasiguqula isitatimende sakhe okungenza ukuthi icala lidonse,” usho kanje uThusi. Omunye oyisihlobo uMnuz Sithembiso Njilo, uthe banxuse ukuthi icala linikezwe omunye umphenyi ngoba bathi oliphethe njengamanje ubengaxhumani nomndeni selokhu kuboshwe uNkosi. Isibalo sokubulawa kwabesifazane kuleli silokhu siya sikhula. Ngesikhathi ememezela izibalo zobugebengu ngeledlule, uNgqongqoshe wamaPhoyisa uMnuz Bheki Cele, udalule ukuthi bangu-969 abesifazane ababulewe ezinyangeni ezintathu phakathi kukaJanwari noMashi kulo nyaka.