INZIMA impilo kumelaphi wendabuko uDkt Mabalengwe Ntombela, osephumele obala ngalesi simo emva kokuvalwa kwama-akhawunti akhe asebhange ngenxa yecala lenkohlakalo lemali yakwa-Absa abhekene nalo. UDkt Mabalengwe uthe kumanje kuvalwe ngisho ama-account ezingonduso zakhe ngenxa yecala. “Okungixakayo ukuthi izingoduso zami azibizwa ngesibongo sami kodwa kuvalwe nama-account azo. Okubuhlungu kakhulu ukuthi imali yami ebanjiwe eyamakhasimende ami asuke efuna usizo kumina.  Sekuba sengathi ngiqole abantu kanti kungenxa yokuthi angisakwazi ukwenza lutho. Nasenkantolo ngibuvezile ubunzima engibhekene nabo njengoba icala belisenkantolo ngoLwesithathu.  Ngikuvezile nokuthi kunabantu asebeqola ngegama lami kodwa umphenyi wecala uvele waphela yinsini,” kusho uDkt Mabalengwe. Uthe usenze konke ukubuyisa inamba yakhe yakwaVodacom ethunjiwe nesetshenziswa abantu angabazi, kodwa imizamo yakhe ayiphumeleli. Uthe kunabantu abafakiswa imali kusetshenziswa le namba yakhe kanti bayaqolwa. Unxuse ukuthi abantu bangayifaki imali uma befonelwa ngale namba yakwaVodacom ngoba ayisasetshenziswa uyena. Kumanje uthe kunabantu abafika kwakhe bekhala ngokuthi bamkhokhele bacela abanike imikhiqizo ekubeni engakaze akhokhise muntu. Icala elibhekene noDkt Mabalengwe, belingenile enkantolo ngoLwesithathu. Uthe lihlehliselwe u-Agasti nonyaka futhi alikakaqali ukuqulwa.