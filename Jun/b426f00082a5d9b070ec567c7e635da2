BALIMELE emoyeni eMangosuthu University of Technology (MUT) kunyamalala obefundisa khona, okukholakala ukuthi uthunjwe esemzini wakhe ngeSonto. Sekuyophela isonto uMnuz Shan Dwarika (61) enyamalele, kuthiwa wahlaselwa abathile esemzini wakhe oseSeacow Lake, eThekwini, ngeSonto, bahamba naye nemoto yakhe. IPhini likaShansela kule nyuvesi, uSolwazi Marcus Ramogale, esithangamini nabezindaba izolo, lithe bathole umbiko wokuthi lo msebenzi uthunjiwe ngoLwesibili. “Njengenyuvesi sibone ukuthi ngeke sihlale phansi sisonge izandla, kodwa sinqume ukuthi sibize abezindaba ukuze basilekelele ekumthungatheni njengoba simdinga kakhulu. Ukuthunjwa kwakhe kusishaqise kakhulu, ikakhulu ngoba asaziwa isizathu sokuthunjwa kwakhe.  “Ubewumsebenzi nje ojwayelekile, kungesiyena usomabhizinisi ngakho sikholwa ukuthi ukuthunjwa kwakhe kuyisenzo sobugebengu nokuthi ubedunwa imoto kodwa okusididayo kungani bengathathanga imoto, bamshiye? “Sizwelana kakhulu nomndeni, abasebenzi nezitshudeni azifundisayo, sinxusa umphakathi ongaba nolwazi ukuthi uludlulisele emaphoyiseni. Siyethemba ukuthi uzobuya ephephile,” kusho uRamogale. UDwarika kuthiwa uneminyaka engu-26 efundisa i- Electrical Engineering kule nyuvesi. UVusumuzi Mthethwa owumengameli wezitshudeni e-MUT, uthe isigameko sokuthunjwa kukaDwarika, kuziphazamisile izitshudeni ikakhulu njengoba kusondele isikhathi sokubhala saphakathi nonyaka. “Ukunyamalala kwakhe kunomthelela ongemuhle kwizitshudeni, kanti kuzophinde kulimaze umgqigqo wazo wokuphasa njengoba zithembele kuye kulesi sifundo asifundisayo esingelula. Izitshudeni zikhathazeke kakhulu, ngakho sinxusa umphakathi namaphoyisa ukuthi basebenzisane ukuqinisekisa ukutholakala kwakhe, siyethemba ukuthi uzobuya ephila,” kusho uMthethwa. Kuthiwa uDwarika ubephume ewumuntu oyothenga okuthile esitolo eMakro njengoba bekukhona akulungisayo emzini wakhe oseSeacow Lake. Kuthiwa ngesikhathi ebuya, ungenisane nowesilisa okuvele ukuthi umphoqe ukuthi angene emotweni, wahamba naye. Okhulumela amaphoyisa KwaZulu-Natal, uColonel Robert Netshiunda, uthe amaphoyisa aseGreenwood Park avule icala ngokulahleka komuntu, kanti ukuthungathwa kwakhe kuyaqhubeka.