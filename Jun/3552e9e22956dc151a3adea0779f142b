AGWETSHWE odilikajele amadoda agwaza iphoyisa amanxeba amaningi  isidumbu salo asishiya kujantshi wesitimela ngasebhishi ePort Shepstone. INkantolo eNkulu yaseScottburgh izolo igwebe uSithembiso Mbona (27) noSaziso Khambule (27) bagixabezwa ngodilikajele umuntu emunye kwathi uNhlakanipho Ndovela (25) wagwetshwa iminyaka engu-30 ebhadla ejele. Laba abathathu babulala uWarrant Officer Thulani Ngwabe ngoNovemba 3, 2019. Umufi wayesebenza ophikweni lwamaphoyisa lwaseMargate olulwa nodlame lwasemindenini, ukuvikelwa kwezingane namacala  ocansi. OKlebe baqale babopha owayeyinkosikazi kamufi, uNonkululeko Ngwabe ngoDisemba 3, 2019 okuthiwa wathengela umyeni wakhe izinkabi. Ukuboshwa kwakhe kwaholela ekutheni kuboshwe nala madoda amathathu. Okhulumela oKlebe KwaZulu-Natal, uLieutenant Colonel Simphiwe Mhlongo, uthe owesifazane walivuma icala wase egwetshwa iminyaka engu-22 ebhadla ejele yiNkantolo eNkulu yaseMgungundlovu ngoJuni 7, 2021. UMhlongo uthe la madoda aboshwa eMurchison avela enkantolo eyagcina ngokuthi iwanqabele ibheyili. Uthe ekuqaleni la madoda aqale aliphika icala lokusoconga uNgwabe. Emuva kokuthi elandulile ukuthi asoconga uNgwabe, inkantolo yabe isibeka izinsuku zokuqulwa kwecala okudonse kwaza kwaba alahlwa icala ngoLwesine olwedlule. UMhlongo uthe inkantolo iwanqabele  isicelo asifakile sokuthi kubuyekezwe izigwebo anikezwe zona. Phambilini kwavela ukuthi kwase kumuncu emshadweni walaba ababili, kuhlala kuxatshanwa.