UMASIPALA waseMzimkhulu uthi ujabule ngenqubekela phambili esiyenziwe ekwakhiweni kabusha kwehholo lesikhumbuzo, iMzimkhulu Memorial Hall. Ukwakhiwa kwaleli hholo kuke kwagubuzelwa izinsolo zenkohlakalo futhi kunenkolelo yokuthi loyo owayengunobhala jikelele we-ANC Youth League, uMnuz Sindiso Magaqa, wabulawelwa ukukhuluma ngenkohlakalo eyayithinta lona. Izolo, ubuholi bakulo mkhandlu buhambele kule ndawo kanye nezinye izindawo ukuyohlola inqubekela phambili ngaphambi komcimbi wokwethulwa kwesabelomali somkhandlu esinguR409 million. IMeya, uNkk Jabulile Msiya, ithe ijabule ngebanga asebelihambile ekwakhiweni kwaleli hholo. UNkk Msiya ungomunye wabebekhala ngenkohlakalo ekwakhiweni kwaleli hholo naye walimala ngesikhathi ehlaselwa noMagaqa, ngo-2017. UNkk Msiya uthe sebengeze isakhiwo sesibili kwihholo. Isikhawu sesibili siyizitezi ezintathu, sinamahhovisi kamasipala nendawo yokubamba imicimbi. UNkk Msiya uthe umasipala uzokwazi ukuthola imali ngokuqashisa isakhiwo esisha kwabafuna ukwenza imicimbi eyahlukene. Uveze ukuthi balindele ukuthi baqede ngoDisemba ukwakha isakhiwo sesibili. UNkk Msiya uthe isakhiwo sokuqala sona sibanjezelwe imidanti ekufanele ilandelwe njengoba isakhiwo singaphansi kwenhlangano, iKwaZulu-Natal Amafa and Research Institute. "Kulesi sakhiwo esingaphansi kwenhlangano yamafa kasizenzeli noma ikanjani. Konke esikwenzayo kumele siqale sidlule kwabamafa. Nokho emasontweni edlule besihlangene nabo. Basithembise ukuthi konke kuzoqonda maduze. Nakuba kunalokhu kubambezeleka kodwa sineme ngenqubekela phambili esiyibonayo. Sesisonke isamba esisibekele ukwakha leli hholo singuR53 million," usho kanje. Kwinkulumo yesabelosemali, imeya iveze ukuthi sebeqala isigaba sesibili senxanxathela yenkundla yezemidlalo ezahlukene. Sesisonke isamba salesi sakhiwo sizoba uR180 million.  UNkk Msiya uphinde wancoma ukuhamba kahle kohlelo lokuvalwa kwemigodi emigwaqweni yakulo masipala ongaphansi kwesifunda iHarry Gwala. "Siqashe ingcweti esiza ukuqeqesha intsha yethu ekwenzeni lo msebenzi. Okusithokozisayo ukuthi kuzothi noma isihambile, izakhamuzi zethu ziqhubeke nomsebenzi,â€œ kusho uNkk Msiya. Uphinde wavakashela isikhiwo esikuWard 1 wakulo masipala esisiza abadayisi bezinkukhu ukuthi basebenzisane kahle. Khonamanjalo: Ukuqulwa kwecala likaMagaqa kulindeleke ukuthi kuqhubeke ngo-Okthoba, eNkantolo eNkulu eMgungundlovu. UMagaqa, owayeyikhansela kumasipala waseMzimkhulu, washona emva kokuhlala isikhathi eside esibhedlela elashelwa amanxeba okudutshulwa. Wadutshulwa ehlezi noNkk Msiya noNksz Nontsikelelo Mafa, bobabili nabo abalimala esigamekweni.