LUYAVEVA uphiko lwesikhashana lwe-ANC Youth League, ngohlelo oluqhubekayo lokucishwa kukagesi kuleli, luthi ukuhluleka kwe-ANC ukujuba abantu abanamava e-Eskom ikhona okudale le nkinga. Lolu phiko lwesikhashana lukhwele lwadilika kubaholi be-Eskom abahluleke ukuxazulula le nkinga. UMntuwoxolo Ngudle walolu phiko ekhuluma nabezindaba izolo echaza ngezinhlelo zokuba nengqungquthela yalolu phiko ekupheleni kwenyanga, ugxeke owayeyisikhulu e-Eskom uMnuz Andre de Ruyter, ngokuhluleka ukutakula le nkampani. Uthe umatasa ubhalana nezincwadi engabe ulungisa izinkinga zezwe. “Inkinga yenhlekelele ethinta ubuholi ngokuhluleka kwe-ANC ukuqoka umuntu ofanele ukulungisa le nkinga okumele ngabe asinayo. Ngelinye ilanga sizokhuluma ngokuthi imuphi umholi kwi-ANC odale le nkinga, okwamanje asikho lapho. Sifuna kuqedwe ngale nkinga ngoba iphazamisa umphakathi nomnotho.” Uthe ezinye zezinto abaziphakamisayo bewuphiko lwentsha ngukuthi uhulumeni engamele ezinye izinto ezibalulekile ezifana nezimayini. “Sathathwa isinqumo kodwa kuze kube yimanje ayikho into i-ANC eyengamele okubalwa neBhange loMbuso ukuthi libe ngaphansi kukahulumeni. Sinezinga eliphezulu lentsha engasebenzi kuleli, kumele kwenziwe okuthile ngalesi sihlava.”  Ukhale nangezinga eliphezulu lokuphila wathi abasebenzi yibona abathwele kanzima. “Abasebenzi bacwile ezikweletini, abakwazi ukukhokhela izindlu nezimoto. Inkulu imali ekhokhwayo uma uyiboleka emabhange. Ngezinye zezinto lezi eziyinkinga emphakathini.”  Lolu phiko luphakamise ukuthi kwengezwe isikhundla sesibili sephini lesibili likanobhala jikelele ukuze abhekane nezinto ezithinta ukukhankasa, ucwaningo nokunye. Okunye lolu phiko lufuna abantu abanamakhono babe yingxenye yalo. Ababhekwe ukuthi babange esikhundleni sikamengameli walolu phiko osekuphele iminyaka ingqungquthela ingabi khona oZuko Godlimpi noCollen Malatji, owayengumengameli weCosas. UMalatji uthe noma ngubani angabanga isikhundla kule ngqungquthela. Uthe bafuna ukuqeda umqondo kubantu abaningi wokuthi lolu phiko alunazo izincithabuchopho. UNgudle usembangweni wesikhundla sikanobhala jikelele. Kulesi sithangami kuvele ukuthi u-70% wamagatsha asebe nemihlangano ukulungiselela ingqungquthela. Ukubhalisa kuzokwenzeka ngoJuni 29, kanti yona kulindeleke ukuthi iqale ngoJuni 30 kuya kuJulayi 4, eNasrec eGoli.