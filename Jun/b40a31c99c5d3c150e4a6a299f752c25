ABENHLANGANO yabathandana nabobulili obufanayo iLesbian and Gay Community and Health Centre, bawushayela ihlombe umkhankaso wenkampani iVopak, egqugquzela ukungacwasa kwabo ezindaweni zokusebenza.  USbo Khumalo weLesbian and Gay Community and Health Centre KwaZulu-Natal, uthe kungokokuqala ukuthi kube nenkampani ephumela obala ngokuba nomkhankaso wokungacwaswa kwabathandana nabobulili obufanayo. “Yinto ehlala ikhulunywa ukuthi akumele ukuthi sicwaswe kodwa akekho oseke waqala umkhankaso wokuthi kubonakale kwenziwa lokhu okushiwoyo. Uma inkampani enkulu njengeVopak ikwazi ukukwenza lokhu kusho ukuthi nezinye zingakwazi ukukwenza. Kuyisifiso sethu ukuthi ezinkampanini zibekhona nezindlu zangasese ezivumela ukusetshenziswa abathandana nabobulili obufanayo. Uma uzobheka ezinkampanini kukhona indawo yangasese yabesilisa neyabesifazane kuphela. Ngalokho asichazi ukuthi kumele kuguqulwe yonke imithetho yenkampani futhi asisho ukuthi abathandana nabobulili obufanayo kumele baphathwe ngendlela ehlukile kwabanye abasebenzi. Uma wenze okungalungile kumele ujeze nje njengawo wonke umuntu,” kusho uSbo. Ukuziphatha kwabathandana nabobulili obufanayo ezindaweni zokusebenza, njengoba kuke kubekhona abafuna ukuthi kucace uma bekhona, uSbo uthe yinto eyenziwa iwona wonke umuntu. “Kukhona abesilisa nabesifazane abaphaphile, futhi ongeke ukushintshe lokho ngabo. Lokho akusho ukuthi sekumele abathandana nabobulili obufanayo babukwe kabi uma benza kanjalo njengoba kwenzeka nakwabesilisa nabesifazane abangathandani nobulili obufanayo,” usho kanje. Uthe iVopak iveze ukuthi ihambisana nazo zonke izimfuno zabathandana nobulili obufanayo futhi lo mkhankaso uzosabalala kuzona zonke izingxenye zenkampani yabo.  Uthe lokhu kwenzeke kahle njengoba nabo beyinhlangano banomkhankaso wale nyanga obizwa ngePride, lapho begqugquzela abathandana nabobulili obufanayo ukuthi bangasabi ngabayikho.