AKWAZIWA mbhantshi kujiya ngekusasa labafundi esikoleni esiseMzimkhulu, iCorinth Primary, osekuyophela inyanga yesithathu bengalubhadi esikoleni kusuka ngo-Ephreli njengoba abazali banquma ukusivala bekhathazeke ngokuphepha kwezingane zabo. Yize kuthiwa emasontweni edlule kwaqala ukwakhiwa kwamagumbi esikhashana emva kokusukuma kwabazali kodwa kuthiwa abayingeni eyokuvumela izingane zabo ukuthi zingene esikoleni okuvele ukuthi aseyishumi amagumbi esikhashana asephelile. Ekhuluma neSolezwe usihlalo wesigungu esilawula isikole, uNkk Ntombi Dlamini, uthe bakhathazekile ngekusasa lezingane njengabazali. “Isikhathi siyalahleka kakhulu. Aseyishumi amagumbi esikhashana asakhiwe kwangu-16 esasiwacelile. Sinxuse abazali ukuthi bazidedele izingane okungenani zimpintshane kuwo lawa asakhiwe. Sinethemba lokuthi mhlambe ngokuvulwa kwezikole, njengoba zivalwa kuleli sonto, kuzobe sekuphelile ukwakhiwa kwamagumbi afunekayo izingane zikwazi ukubuyela esikoleni,” kusho uNkk Dlamini. Kuthiwa lesi sikole saphephuka ngoJanuwari kanti abazali, uthishomkhulu nesigungu esilawula isikole bebelokhu bebika ngesimo saso kwiziphathimandla zoMnyango wezeMfundo ezingeni lesifunda kodwa kungathathwa zinyathelo kwaze kwabe abazali banquma ukusivala bengavumeli ukuthi izingane zabo zingene emagcekeni aso ngo-Ephreli 25. Kuthiwa abazali bebevuka beyohlala emasangweni aso nsuku zonke ukuqinisekisa ukuthi akukho mfundi ongenayo nokufaka ingcindezi emnyangweni ukuthi usukumele phezulu. Kuvela ukuthi akukhona okokuqala siphephuka njengoba kuthiwa kusuka ngo-2016 besilokhu siphephuka sibuyiselwa kanti kuthiwa kukhona umfundi owashona emva kokulinyazwa wuphahla eminyakeni edlule ngenxa yalesi simo. Kuze kwashaya isikhathi sokushicilela uMnyango wezeMfundo esifundazweni ungaphendulile ukucacisa ngohlelo lwawo lokulungisa isimo kanti phambilini owukhulumelayo, uMnuz Sihle Mlotshwa, wayethembise ukuthi balinde umbiko ogcwele ngalolu daba, waveza ukuthi umnyango uyalusukumela.