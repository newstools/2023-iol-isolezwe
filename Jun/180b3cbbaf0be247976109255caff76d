KUMAPEKETWANE ecaleni lomgulukudu owalandwa eTanzania nesinqandamathe sakhe, uThabo Bester, owabuyiselwa ejele lakuleli eliseGauteng. Ummeli kaThabo Bester ukhalelwe ngamasongo kaSinganyela ngamacala okushaya nokuzama ukudlwengula. UTshireledzo Ndou (27) usolwa ngokushaya owesifazane oneminyaka engu-34 ubudala, maqede wamhudulela egunjini lokulala lapho azama khona ukumkhumula ukuze amdlwengula. UNdou ukhishwe ngebheyili kaR1 000 ngemigomo nemibandela ethi angahlangani nomsolwa noma ngabe kwenzakaleni. UNdou umelwe nguJeremia Pela asebenzisana naye ecaleni likaThabo Bester, naye uPela ubhekene notwayi lwakhe kwezomthetho njengoba ethinteka ecaleni lokuqola elithinta ithenda eBloemfontein. UNdou uthathe izintambo zokumela uBester ngemuva kokuba lesi siboshwa eseqa ejele laseMangaung, silaxazwe abameli baso bokuqala. UNdou uzobuyela enkantolo ngoJuni 21, ngosuku olwandulela elokuvela kukaThabo Bester. Uzoqhubeka nokumela uBester anduba kuqale ukuqulwa kwecala lakhe elizodonsa isonto lonke phakathi kukaJuni 26 kuya kuJuni 30, nonyaka.