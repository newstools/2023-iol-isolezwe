KUGCINE kuvelile okwahlukanisa izintandokazi zakuleli ezidabuka eLimpopo, ngemuva kwezinyanga ezimbalwa zokudideka kubathandi bezokungcebeleka. Ukugqama kobudlelwano bokuthandana phakathi kukaMaster KG noMakhadzi kwajabulisa abaningi njengoba bobabili bengabantu abaphumelelayo endimeni yomculo. Uthando lwabo lwalubabeka njengosaziwayo abanakhokonke. Yingakho kwaba nokudideka ekupheleni konyaka odlule, ngesikhathi uMaster KG, ogamalakhe langempela Kgaogelo Moagi, enameka ezinkundleni zokuxhumana umbhalo wokuthi ligqabukile igoda phakathi kwabo kodwa wangazibeka izizathu zokuthi konakelephi. Le ntokazi eyaduma kakhulu ngengoma yayo eshisa izikhotha, iGanama nayo kayizange iphumele obala ngokuhlukana kwabo. NgoMsombuluko, abeSunday World, babike ukuthi kunesiqumama esisolwa ngokudala uqhekeko phakathi kwalezi zithandani. Kuthiwa lesi siqumama sidabuka eBotswana futhi yisikhulu seqembu lebhola iTshakhuma Tsha Madzivhandela. Kuthiwa lo msomabhizinisi uyena owaxhasa uMakhadzi ukuze abe nomcimbi wakhe obizwa nge-One Woman Show khona eBotswana, ngo-2022, futhi yisona esamgqugquzela ukuthi ashiye inkampani eyayimphethe, azimele ukuze akwazi ukwenza imali eningi. Kuthiwa uMakhadzi ubengasapheli eBotswana, ethi uyosebenza kanti uyobonana nesinqandamathe sakhe esisha, uMaster KG engazi. “UMaster KG wabona ngesikade ukuthi kukhona okudla amantshontsho emsamo, wathatha isinqumo sokuthi bahlukane,” kusho umthombo waleli phephandaba.